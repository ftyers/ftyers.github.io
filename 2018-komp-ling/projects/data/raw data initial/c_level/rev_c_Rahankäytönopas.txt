Rahankäytönopas
Jos et maksa laskuja tai velkaa

Laskut ja velat on aina maksettava ennemmin tai myöhemmin. Velat eivät noin vain katoa tai vanhene. Mitä myöhemmäksi maksamisen jättää, sitä kalliimmaksi se tulee. Velat vanhenevat kymmenessä vuodessa, jos luotonantaja ei peri velkaa. Mutta yleensä luotonantajat pitävät huolta siitä, että velat eivät vanhene. Se tarkoittaa, että velkaa ei saa anteeksi, vaan se pitää maksaa ja sen korot kasvavat koko ajan.

Maksujärjestelyt

Joskus voit joutua tilanteeseen, jossa et pystykään maksamaan velkaasi. Ota silloin heti yhteys pankkiin tai siihen yritykseen, josta olet lainan saanut. Voit yrittää sopia uuden aikataulun, jossa maksat velan hitaammin. Usein sopiminen onnistuu, jos rahapula on tilapäinen.

Perintä

Jos et maksa laskua eräpäivään mennessä, saat muistutuskirjeitä. Jos et maksa velkaa kahden muistutuskirjeen jälkeen, asia voi siirtyä perintätoimistolle. Sen jälkeen perintätoimisto lähettää muistutuskirjeen. Myös perintätoimiston kanssa voit neuvotella uudesta maksuaikataulusta. Laskun ja viivästyskoron lisäksi joudut maksamaan perintäkulut. Jos olet ostanut osamaksulla tavaran, myyjä saattaa ottaa tavaran takaisin.

Viivästyskorko

Jos maksat laskun myöhässä tai et maksa sitä ollenkaan, joudut maksamaan viivästyskorkoa. Korko on nykyisin kymmenen prosenttia. Sadan euron laskusta kertyy siis vuodessa kymmenen euroa viivästyskorkoa.

Ulosotto

Jos et maksa laskua vielä perimistoimistollekaan, asia voidaan viedä käräjäoikeuteen. Jos laskuun ei liity mitään epäselvää, käräjäoikeus antaa tuomion. Sen avulla laskun perijä saa rahat ulosoton kautta.

Ulosoton toteuttaa niin kutsuttu ulosottomies. Hän lähettää ensin perintäkirjeen. Vielä tässäkin vaiheessa voi neuvotella maksuaikataulusta. Jos ei neuvottele eikä maksa velkaa, ulosottomies voi alkaa ulosmitata tuloja tai omaisuutta. Se tarkoittaa, että ulosottomies voi ottaa suoraan työnantajalta kolmasosan nettopalkasta. Nettopalkka on se rahasumma, joka jää palkansaajalle käteen verojen vähentämisen jälkeen. Omaisuuttakin voidaan ulosmitata. Kaikkea ei kuitenkaan voida ulosmitata, vaan palkasta täytyy jäädä sen verran, että tulee jotenkin toimeen.

Velan määrä kasvaa koko ajan, sillä laskuun lisätään viivästyskorko, perintäkulut, oikeudenkäyntikulut ja ulosottomaksu.

Sakot, verot, vakuutusmaksut

Sakkojen, verojen ja vakuutusmaksujen periminen etenee nopeammin kuin muiden maksujen. Niitä voidaan ulosmitata ilman oikeuden päätöstä. Jos ei maksa sakkoa ulosottomiehellekään, tuomioistuin voi muuttaa sakon vankeusrangaistukseksi.

Luottotiedot

Jos ei hoida laskujaan tai velkaansa, voi saada merkinnän maksuhäiriöstä Suomen Asiakastieto Oy:n rekisteriin. Jos saa merkinnän rekisteriin, luottotiedot eivät ole kunnossa. Silloin ei yleensä voi saada uutta pankkilainaa tai luottokorttia eikä voi ostaa tavaroita osamaksulla. Luottotiedot voidaan tarkistaa myös, kun hakee vuokra-asuntoa tai uutta työpaikkaa. Merkintä voi tulla rekisteriin kahdeksi vuodeksi. Joissain tapauksessa merkintä säilyy rekisterissä neljä vuotta.