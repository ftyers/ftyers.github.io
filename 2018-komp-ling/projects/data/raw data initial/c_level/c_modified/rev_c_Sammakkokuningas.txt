Sammakkokuningas ja Rauta-Heikki [modernized] Ennen muinoin, jolloin vielä oli toivomisesta apua, eli eräs kuningas, jonka tyttäret kyllä kaikki olivat kauniita, mutta nuorin niin ihana, että itse aurinkoakin, joka toki on nähnyt jos jotakin, oikein ihmetytti joka kerta, kun sen loiste laski hänen kasvoillensa. Lähellä kuninkaan linnaa oli iso, synkkä metsä ja metsässä vanhan lehmuksen juurella kaivo; kun nyt päivä oli kuuman paahtava, meni kuninkaantytär tuonne metsään sekä istahti viileän lähteen äärelle; ja kun hänen tuli ikävä, otti hän kultapallon, heitti sen korkealle ilmaan ja sieppasi sitten tämän rakkaimman leikkikalunsa taas käsiinsä.
Silloinpa kerran niin kävi, ettei kuninkaantyttären kultapallo pudonnutkaan hänen käteensä, jonka hän sitä tavoittaakseen oli korkealle kurottanut, vaan kiepsahti maahan ja vieri suoraa päätä veteen. Kuninkaantyttären silmäily sitä kyllä seurasi, mutta pallo katosi ja kaivo oli niin syvä, ettei pohjaa näkynyt. Nyt hän itkemään hyrähti, itki ääneensä itkemistään eikä saanut mieltään lohdutetuksi.
Hänen näin valittaessaan, häntä joku puhutteli: "mikä sinun on, kuninkaantytär, pidäthän sinä sellaista porua, että johan kova kivikin tuosta heltyy?" Tyttö nyt ympärilleen katsahti, saadaksensa selville, mistä ääni tuli, ja näki sammakon, joka vedestä pisti paksun, ruman päänsä. "Vai sinä se olet, vanha pulikoitsija," sanoi hän, "minä itken kultaista palloani, joka minulta putosi kaivoon." "Rauhoitu vain", vastasi sammakko, "ehkä minä neuvon keksin, mutta mitäpäs minulle annat, jos minä tuosta sinulle noudan sinun leikkikalusi". "Mitä vain tahdot, sammakko-kulta," sanoi tyttö, "minun vaatteeni, minun helmeni ja kalliit kiveni, vieläpä, tämän kultaisen kruunun, joka on päässäni". Sammakko vastasi, "sinun vaatteistasi en piittaa, en sinun helmistäsi enkä kalliista kivistäsi enkä myöskään sinun kultaisesta kruunustasi; mutta jos tahdot minua rakastaa ja minä pääsen sinun leikkikumppaniksesi ja toveriksesi, jos suot minun istua vieressäsi sinun pöytäsi ääressä, syödä sinun kultaiselta lautaseltasi, juoda pikku pikaristasi ja nukkua vuoteellasi, -- jos tämän minulle lupaat, niin kyllähän minä tuonne sukellan ja noudan sieltä sinulle kultapallosi".
"Ah lupaanpa", vakuutti tyttö, "sinulle kaikki, mitä tahdot, jos vain minulle tänne hankit palloni." Mutta hän ajatteli: "mitähän lörpöttelee tuo tyhmä sammakko, se kuristen vedessä istuu vertaistensa joukossa eikä siitä ole kenenkään ihmisen kumppaniksi".
Tämän lupauksen saatuaan pisti sammakko päänsä veteen, sukelsi sinne alas ja palasi hetkisen kuluttua taas veden pinnalle, pitäen suussaan pallon, jonka se sitten heitti ruohikkoon. Kuninkaantytär vasta oli onnellinen, kun hän rakkaan leikkikalunsa äkkäsi, sieppasi sen maasta ja juoksi sitten tiehensä. "Odota, odota," huusi sammakko, "ota minut mukaasi, minä en niin pääse juoksemaan kuin sinä." Mutta mitäpä se tuosta hyötyi, että tarmonsa takaa "kuak kuak'iansa" laski! Tyttö ei ottanut sitä kuullakseen, vaan riensi kotiin ja oli pian unohtanut sammakkoparan, jonka taas täytyi kömpiä alas kaivoonsa.
Seuraavana päivänä, kun tyttö kuninkaan ja kaiken hoviväen seurassa istui pöydän ääressä, syöden kultalautaseltaan, silloinpa joku tuli, "plitsis, platsis," portaita kömpien, ja ylös ehdittyään koputti se ovelle ja huusi: "kuninkaantytär nuorin, laske minut sisälle." Tämä juoksi katsomaan, kuka siellä oli, mutta kun hän oven aukaisi, istuipa tuossa sammakko. Silloin hän äkkiä oven sulki, meni taas istumaan pöydän ääreen ja oli aivan tuskissaan. Kuningas pian huomasi, miten hänen tyttärensä sydän kovin tykytti, ja lausui: "lapsukaiseni, mitä pelkäät, onko oven takana ehkä joku jättiläinen, joka tahtoo sinut viedä mukaansa?" "Eipä niinkään," tyttö vastasi, "ei siellä jättiläistä ole, vaan onpa sammakko ilkeä." "Mitä sammakko sinusta tahtoo?" "Voi rakas isäni, eilen, kun metsässä istuin kaivon vieressä leikitellen, putosi kulta-palloni veteen. Koska tätä kovasti itkin, kävi sammakko pallon minulle noutamassa, ja lupasinpa sille, että se kumppanikseni pääsisi, koska se tuota kaikin mokomin vaati, mutta en hiukkaakaan aavistanut, että se saattaisi päästä pois vedestä. Nyt on se tuolla ulkona ja pyrkii tänne sisälle luokseni." Samassa oveen toistamiseen kolkutettiin ja ääni huusi: "Sä Prinsessa nuorin, aukaise!
muistatko, mitä lupasit eilen raikkaan lähteen luona?
Sä Prinsessa nuorin, aukaise." Silloin sanoi kuningas: "mitä olet luvannut, tulee sinun myös suorittaa; mene nyt laskemaan sammakko sisälle." Tyttö menikin sekä avasi oven, ja sisälle syöksähti sammakko, yhä seuraten tyttöä, aina hänen tuolinsa viereen. Siinä se nyt istui huutaen: "nosta minut ylös syliisi." Tyttö viivytteli, kunnes viimein kuningas käski. Sammakko hyppäsi tuolilta pöydälle ja puhui: "lykkää kultalautastas lähemmäksi, jotta saatamme yhdessä syödä." Tuon hän toki teki, mutta selvästi näkyi, ettei hän sitä mielellään tehnyt. Sammakolle kyllä ruoka makealta maistui, mutta tytön tarttui kurkkuun melkein joka suupalanen. Viimein puhui sammakko: "jo nyt olen tarpeekseni syönyt ja olen väsyksissä, kanna minut huoneeseesi ja valmista silkkivuoteesi, sinne maata pannaksemme." Silloin rupesi kuninkaantytär itkemään, hän pelkäsi tuota kylmää sammakkoa, johon hän ei uskaltanut edes koskeakaan, ja joka kuitenkin nyt oli makuusijaksensa saava hänen kauniin puhtaan vuoteensa.
Mutta vihastuen sanoi kuningas: "joka on sinua auttanut, silloin  kun olit hädässä, sitä et sinä saa jälkeen päin halveksia." Silloin tyttö sammakkoon tarttui kahdella sormella ja kantoi sen ylös huoneeseensa, jossa hän sen laski nurkkaan. Mutta kun hän vuoteella makasi, tuli se kömpien sekä saneli: "olenhan väsyksissä ja tahdonpa nukkua yhtä hyvästi kuin sinäkin: nosta minut sinne tykösi taikka valitan isällesi." Tästä tyttö silmittömäksi suuttui, nosti sammakon lattialta ja viskasi voimiensa takaa sen vasten seinää: "tuossa nyt olet levon saavuttava, sinä ilkeä sammakko." Mutta kun se lattialle putosi, siinä ei ollutkaan sammakko, vaan kaunis, lempeäsilmäinen kuninkaanpoika. Tästä nyt tuli tytölle hänen isänsä tahdon mukaisesti rakas kumppani ja puoliso. Tuo prinssi silloin kertoi, että häijy noita-akka oli hänen noitunut, ettei kukaan muu, kuin ainoastaan hänen nykyinen puolisonsa, olisi saattanut häntä kaivosta pelastaa, ja että he huomenna tulisivat yhdessä lähtemään hänen valtakuntaansa. Sitten he nukkumaan menivät, ja seuraavana aamuna, kun aurinko heidät herätti, saapui sinne vaunut, joita veti kahdeksan valkoista hevosta: kultavaljaissa hevoset olivat ja niiden oli pää valkoisilla kamelikurjensulilla koristettu. Takana seisoi nuoren kuninkaan palvelija, tuo uskollinen Heikki. Tämä rehellinen poika oli, kun hänen herransa muuttui sammakoksi, surrut niin, että hän sydämensä ympäri laitatti kolme rautavannetta, jottei se surusta ja murheesta särkyisi. Mutta vaunut olivat tulleet nuorta kuningasta noutamaan hänen valtakuntaansa: uskollinen Heikki auttoi molemmat vaunuihin, asettui itse seisomaan taakse ja oli isäntänsä pelastuksesta aivan ihastuksissaan. Kun he kappaleen matkaa olivat kulkeneet, kuuli kuninkaanpoika takanaan rytisevän, ikään kuin olisi joku särkynyt.
Silloin hän kääntyi taakse päin ja huusi: "Heikki, täällä turma on!" "Ei, Prinssi turvassa on.
Yksi vyö vain katkesi, mun sydämeni mä sillä vyötin, kun, nähdessäni teidät sammakkona pahana, se oli murheesta haljeta." Vielä kerran, jopa kaksikin, kuului matkalla rytinä, ja kuninkaanpoika aina yhä arveli vaunujen särkyneen, mutta vain vanteet katkesivat uskollisen Heikin sydämen ympäriltä, koska hän näki herransa pelastetuksi ja taas onnellisena.
