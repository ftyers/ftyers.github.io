Moni suomalainen saa elantonsa eläintilalta
Lehmiä, hevosia, sikoja, lampaita ja kanoja. Suomalaisilla maatiloilla on vuosisatojen ajan eletty yhdessä eläinten kanssa.

Eläintiloilla kasvatetaan Suomessa monia eläimiä. Maitotiloilla on lypsylehmiä ja lihatilat kasvattavat esimerkiksi sikoja. Myös siipikarjaa eli kanoja ja broilereita kasvatetaan eri puolilla Suomea.

Hevostilojakin Suomessa on, mutta hevosia ei kasvateta enää juurikaan lihan vuoksi. Nyky-Suomessa hevostiloilla kasvatetaan hevosia lähinnä hevosurheilua eli ratsastusta ja raveja varten.

Ennen maatilalla oli useita eri eläimiä. Kanalassa oli kanoja ja sikalassa sikoja, navetassa lehmiä ja lampolassa lampaita. Hevosta käytettiin maatöissä ja kuljetusapuna. Eläimet olivat suomalaisille tärkeitä. Ilman eläimiä ravinnon saaminen oli hyvin vaikeaa.

– Nykyisin eläintilalla kasvatetaan yleensä vain yhtä eläinlajia. Joskus voi olla kahtakin, mutta se on harvinaisempaa, sanoo Sanna Eklund. Hän on Pro Agria-yhdistyksen eläintilojen asiantuntija. Pro Agria on maatilojen neuvonantajaorganisaatio.

– Tätä työtä ei voi tehdä, jos ei pidä eläimistä. Parasta on, kun näkee, että eläin voi hyvin, sanoo Sanna Eklund.

– Eläintilallisen tärkein työ on eläinten hoito. Se menee kaiken muun yli, kertoo Eklund.

Eläintilallisen työaikaa saattaa kulua kuitenkin myös erilaisiin paperitöihin. Eläintilallisen pitää esimerkiksi hakea erilaisia maataloustukia.

Toisinaan paperityöt ovat työläitä. Esimerkiksi maitotilalla osa työajasta voi kulua maataloustukien hakemiseen tai tukiin liittyviin muihin velvollisuuksiin.

– Me Pro Agriassa yritämme auttaa eläintiloja paperitöiden kanssa. Täytämme hakemuksia ja kirjaamme tietoja rekistereihin, jotta ihmiset voivat keskittyä eläinten hoitamiseen, sanoo Pro Agria Etelä-Suomen viestintäpäällikkö Päivi Meronen.

Hevonen oli entisajan yleiskone

Ennen hevonen oli maatilan yleiskone. Kun koneita ei ollut, hevoset vetivät pellolla esimerkiksi auraa kyntötöissä. Myös lehmät ja sonnit olivat usein peltotöissä.

Nykyisin traktorit ja muut maatalouskoneet ovat korvanneet eläimet pelloilla. Eläinten tehtävät maatiloilla ovat kaventuneet.

– Suomessa eläimiä hoidetaan tiloilla todella hyvin. Hyvin harvoin saamme kuulla tapauksista, joissa eläimiä on laiminlyöty. Ne ovat tietenkin aina surullisia tapauksia, sanoo Sanna Eklund.

Sika on siisti eläin

Sikoja kasvatetaan lihan vuoksi. Siat teurastetaan noin puolivuotiaina, jolloin ne painavat suunnilleen sata kiloa.

Joskus ajatellaan, että sika on likainen eläin, koska se kylpee mudassa. Itse asiassa sika on hyvin siisti eläin. Se kylpee mudassa, koska muta suojaa sen nahkaa palamiselta auringossa. Siat eivät nimittäin hikoile, joten ihoa täytyy viilentää mudalla.

Suomalaisten ruokapöydässä sikaa syödään melko paljon, muulloinkin kuin jouluna.