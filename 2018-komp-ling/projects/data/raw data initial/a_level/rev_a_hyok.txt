Hyökkäyksiä turvapaikanhakijoita vastaan
Mielenosoitukset turvapaikanhakijoita kohtaan ovat lisääntyneet viime aikoina Suomessa. Osa mielenosoituksista on ollut väkivaltaisia.

Viime torstaiyönä joukko mielenosoittajia hyökkäsi turvapaikanhakijoiden bussia vastaan Lahdessa. Mielenosoittajat heittivät ilotulitusraketteja kohti bussia. Kukaan ei kuitenkaan loukkaantunut.

Suurta kohua mielenosoituksessa aiheutti nuori mies, joka oli pukeutunut valkoiseen kaapuun ja huppuun. Samanlaista asua käyttää Yhdysvalloissa Ku Klux Klan. Se on järjestö, joka julistaa valkoihoisten ylivaltaa. Varsinkin 1920-luvulla Ku Klux Klan harjoitti väkivaltaa mustaa väestöä ja juutalaisia kohtaan.

Kuvat ja uutiset Lahden mielenosoituksesta ovat levinneet ympäri maailman. Syynä on se, että Ku Klux Klanin asuste tunnetaan hyvin varsinkin Yhdysvalloissa. Maailmalla ihmetellään nyt, miksi suomalaiset ovat niin vihamielisiä turvapaikanhakijoita kohtaan.

Viime lauantaina joukko ihmisiä osoitti mieltään turvapaikanhakijoiden vastaanottokeskusta vastaan Turussa. Edellisenä yönä Turussa joku yritti polttaa tyhjän koulun oven. Koulusta suunniteltiin turvapaikanhakijoiden majoitustilaa. Kukaan ei loukkaantunut.

Kouvolassa puolestaan mies heitti polttopullon turvapaikanhakijoiden majoitustilaan. 50-vuotias heittäjä oli poliisin mukaan humalassa. Kukaan ei loukkaantunut ja palo saatiin loppumaan.

Enemmistö suomalaisista ei kuitenkaan hyväksy väkivaltaa turvapaikanhakijoita kohtaan. Esimerkiksi Lahdessa kaupunkilaiset järjestävät mielenilmauksen ensi lauantaina 3. lokakuuta. Avoin Lahti -mielenilmaus vastustaa vihapuhetta ja rasismia.