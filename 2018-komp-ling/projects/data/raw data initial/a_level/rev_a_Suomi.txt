Suomi ei ole aivan mahdoton kieli
Oulun Palvelualan Opisto on innolla mukana Puhu selkokieltä-kampanjassa. Koulun ruokasalin seinällä on ohjeita, kuinka selkokieltä kannattaa puhua. Suomen kielen oppii vain puhumalla suomea.

– Selkokieli oli jo ennen kampanjaa tuttu koulun henkilökunnalle. Olemme osallistuneet selkokielen kursseille, suomen kielen opettaja Eeva Tiirola kertoo.

– Noudatamme kampanjan periaatteita ja puhumme alusta saakka maahanmuuttaja-opiskelijoille pelkästään suomea. Se vaatii toki kärsivällisyyttä, että ei vaihda englantiin tai opiskelijan äidinkieleen. Kärsivällisyys kuitenkin kannattaa.

OPAO:ssa toimii kaksi maahanmuuttajaryhmää. Nämä opiskelijat suorittavat kotityö- ja puhdistuspalvelujen perus-tutkintoa. Ryhmissä on yhteensä 32 opiskelijaa.

Opiskelijoiden mukaan selkokielestä on ollut heille apua opinnoissa ja kielen oppimisessa.

– Ei kenenkään tarvitse osata täydellistä suomea. Puhumalla oppii. Selkokieli on todella hyvä askel, kun opiskelee ja opettelee suomea.

– Meidän opiskelijamme ovat suhtautuneet selkokieleen aina hyvin myönteisesti. Suomalaiset nuoret ovat olleet samaa mieltä.

Opiskelijat myöntävät, että suomi ei ole kovin helppo kieli. Alussa sen oppiminen on saattanut tuntua jopa mahdottomalta.

– Ei suomi kuitenkaan ole mahdoton kieli. Kyllä suomea oppii puhumaan. Vaatii se kyllä aika paljon välillä, Portugalista Suomeen muuttanut Nanci de Sousa sanoo.