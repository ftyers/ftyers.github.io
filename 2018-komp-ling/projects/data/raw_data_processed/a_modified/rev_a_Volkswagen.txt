Volkswagen huijasi päästömittauksissa
Autonvalmistaja Volkswagen jäi kiinni laajasta huijauksesta. Joidenkin Volkswagenin diesel-mallien päästöt ympäristöön ovat paljon suurempia kuin autojen mittarit näyttävät.

Huijaus paljastui Yhdysvalloissa viime viikolla. Monien Volkswagenin diesel-mallien moottoreissa on ohjelmistoja, jotka näyttävät, että päästöt ympäristöön ovat pieniä. Todellisuudessa päästöt saattavat olla jopa 40 kertaa suurempia kuin säännökset sallivat.

Volkswagen on asentanut noin 11 miljoonan diesel-auton moottoriin tietokoneohjelmat, jotka vääristelevät päästöjä.

Päästöuutisen jälkeen Volkswagen joutui nopeasti suuriin taloudellisiin vaikeuksiin. Koko yrityksen arvo putosi melkein 30 miljardilla eurolla. Volkswagen joutuu todennäköisesti maksamaan useita miljardeja euroja vahingonkorvauksia huijauksen takia.

Volkswagenin pääjohtaja Martin Winterkorn pyysi ensin julkisesti anteeksi huijausta. Sitten hän erosi. Uudeksi pääjohtajaksi valittiin Porschen pääjohtaja Matthias Müller.

Volkswagen on saksalainen autonvalmistaja, joka tunnetaan myös lyhenteellä VW. Tunnettuja VW-malleja ovat muiden muassa Golf, Passat ja Beetle eli suomalaisittain Kupla.

Volkswagen on maailman suurin henkilöautojen valmistaja. Sen merkitys Saksan ja koko Euroopan taloudelle on suuri. Jos VW:n hyvä maine heikkenee nyt pysyvästi, saattaa se heikentää myös muuan saksalaisen teollisuuden mainetta. Siitä voi seurata ongelmia koko Saksan ja Euroopan taloudelle.

Volkswagenin kanssa samaan yritykseen kuuluvat myös automerkit Skoda, Seat, Audi ja Porsche. Päästöhuijaukset saattavat koskea myös näitä merkkejä. Tutkinta on vielä kesken.