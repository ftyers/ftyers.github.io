Presidentti Donald Trumpin mielestä suomalaiset hoitavat metsiä hyvin. Siksi Suomessa ei ole metsäpaloja, Trump sanoo.

Trump puhui asiasta, kun hän tutustui Kalifornian metsäpaloihin. Trumpin mielestä huono metsänhoito on Kalifornian tulipalojen syy.

Trump sanoi, että Kalifornian kannattaa ottaa esimerkkiä Suomesta. Suomalaiset siivoavat ja haravoivat metsiä, niin että tulipaloja ei syty.

Trump kertoi, että hän on puhunut asiasta Suomen presidentin kanssa.

Presidentti Niinistö sanoo, että hän on kertonut Trumpille, miten Suomen metsiä valvotaan. Haravoinnista emme puhuneet, Niinistö sanoo.

Sosiaalisessa mediassa asiasta on tehty huumoria.

Suomessa oli sunnuntaina seurakuntavaalit.

Vaaleissa valittiin päättäjät Suomen luterilaisen kirkon seurakuntiin. He päättävät esimerkiksi siitä, miten seurakunta auttaa ihmisiä ja minkälaisia kerhoja seurakunta järjestää.

Suomen luterilaisessa kirkossa on 400 seurakuntaa. Kirkon jäsen kuuluu siihen seurakuntaan, jonka alueella hän asuu.

Latviassa on ollut sunnuntaina juhlapäivä. Latvia on viettänyt itsenäistymisen 100-vuotisjuhlaa. Latviasta tuli itsenäinen maa vuonna 1918.

Myös Suomen presidentti Sauli Niinistö osallistui juhlaan Latvian pääkaupungissa Riiassa. Niinistö vei kukkia Vapauden muistomerkille ja seurasi sotilasparaatia.

Latvia kuuluu Baltian maihin. Viro ja Liettua ovat sen naapureita.

Arabiankielinen Kriisipuhelin on saanut paljon asiakkaita. Suomen Mielenterveysseura avasi arabiankielisen Kriisipuhelimen viime maaliskuussa. Sen jälkeen soittoja on tullut noin 400.

Monet soittavat arabiankieliseen Kriisipuhelimeen ahdistuksen tai masennuksen takia. Kriisipuhelintoiminnan päällikkö Susanna Winter sanoo, että monet haluavat puhua myös turvapaikka-asioista.

Syy on se, että turvapaikanhakija on usein yksin ongelmien kanssa. Turvapaikanhakija ei halua kertoa ongelmista sukulaisille omassa kotimaassa. Hän ei halua, että sukulaiset huolestuvat.

Myös nuoret soittavat paljon arabiankieliseen Kriisipuhelimeen. Nuoret haluavat puhua esimerkiksi vanhempien kotimaan ja Suomen eroista.

