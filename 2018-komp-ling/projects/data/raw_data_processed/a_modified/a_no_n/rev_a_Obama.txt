Obama haluaa vähentää päästöjä Yhdysvaltain presidentti Barack Obama ehdotti viime viikolla, että voimalat vähentävät hiilidioksidipäästöjään kolmanneksella.
– Ilmastonmuutos on tulevaisuuden suurin uhka. Siksi meidän täytyy vähentää päästöjä, ennen kuin se on liian myöhäistä, sanoi presidentti Obama.
Kasvihuonekaasuja kuten hiilidioksiidia syntyy, kun fossiiliset polttoaineet palavat. Fossiilisia polttoaineita ovat esimerkiksi kivihiili ja öljy. Kun niitä pääsee suuria määriä ilmastoon, ilmasto alkaa lämmetä. Ilmaston lämpeneminen saattaa aiheuttaa vaarallisia sään ääri-ilmiöitä ja napajäätiköiden sulamista.
Obama haluaa, että Yhdysvallat näyttää hyvää esimerkkiä muille maille vähentämällä päästöjä.  Pienet maat seuraavat, mitä isot tekevät.
Seuraava suuri kansainvälinen ympäristökokous järjestetään Pariisissa Ranskassa marraskuun lopussa. Ennen kokousta kaikkien maiden on tehtävä ehdotus, miten ne aikovat vähentää päästöjään. Erityisen tärkeää on, mitä Yhdysvallat, Kiina ja Intia ehdottavat. Päästöjen vähentäminen ei kuitenkaan ole helppoa Yhdysvalloille. Monet yritykset ovat riippuvaisia kivihiilestä, joten ne vastustavat päästöjen vähentämistä. Päästöt saattavat olla tärkeä aihe myös Yhdysvaltojen presidentinvaaleissa, jotka pidetään 2016.
Demokraattien presidenttiehdokkaaksi pyrkii Hillary Clinton. Hän on ilmoittanut, että hän tukee päästöjen vähentämistä. Sen sijaan republikaanien ehdokkaaksi pyrkivä Jeb Bush on sanonut, että päästöjen vähennykset ovat liian suuria.
