Miten palvelu toimii virastoissa, jos asiakas ei osaa suomea kovin hyvin? Toimiiko palvelu myös helpolla suomen kielellä eli selkokielellä? Tätä kysyy selkouutisten sarja Asioilla.  Selkouutisten harjoittelija Nasib Naseri teki sarjan kesällä 2018. Nasib opiskelee Metropolian ammattikorkeakoulussa.
Nasib tuli Suomeen vuonna 2005. Nasib oli silloin tosi nuori. Virastoissa asioiminen oli Nasibille kauan vaikeaa. Nyt Nasib halusi selvittää, onko tilanne jo parempi. Ovatko viranomaiset huomanneet, että maahanmuuttaja voi hoitaa asioita itsenäisesti selkokielen avulla?
Nasibin mukana virastoissa oli Ravali Vaddady. Ravali tuli Suomeen vain muutama kuukausi ennen sarjan tekemistä. Hän opiskelee kotoutumiskoulutuksessa Arffmanilla Espoossa. Ravalin tehtävä oli olla viraston asiakas.  Tiia Schwartz on editoinut kaikki sarjan osat. Sarjan kuvaajat ovat Jetro Kokko, Mikko Koski, Janne Lindroos, Markku Pitkänen, Sasha Silvala ja Joni Tammela.
