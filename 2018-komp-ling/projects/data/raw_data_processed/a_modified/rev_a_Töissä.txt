Töissä rauhanturvaajana
Elli Flen on entinen rauhanturvaaja. Hän uskoo, että Suomi selviytyy suuresta pakolaismäärästä.

Elli Flén on ollut rauhanturvaajana ensin Kosovossa ja sitten Afganistanissa. Hän uskoo, että Suomi selviytyy suuresta joukosta pakolaisia.

Miten sinusta tuli rauhanturvaaja?

– Jo teini-ikäisenä haaveilin, että minusta tulisi rauhanturvaaja. Suoritin ensin asepalveluksen, jotta haaveeni toteutuisi.

Olit rauhanturvaajana Kosovossa vuonna 2004 ja Afganistanissa 2007. Millaista se oli?

– Oli outoa tulla paikkaan, jossa oli ollut sota. Sain tavata ihmisiä, jotka olivat paenneet kodeistaan ja menettäneet perheensä. Talous oli huonossa kunnossa, sodassa oli tuhoutunut paljon.

– Tajusin, kuinka onnekkaita olemme Suomessa. Saamme asua maassa, jossa on jo pitkään ollut rauhallista. Yhteiskunta toimii, on teitä, sähköä, vettä ja palveluja. Oli myös raskasta nähdä niin paljon ihmisten kärsimystä.

Pelkäsitkö, kun työskentelit rauhanturvaajana?

– Kyllä, monta kertaa. Kosovossa oli melko rauhallista, mutta Afganistanissa oli vaarallista. Eräs kollegani kuoli pommi-iskussa Afganistanissa ja useita loukkaantui.

Miksi pidit silti rauhanturvaajana olemisesta?

– Tunsin, että voin auttaa. Oli selvää, että sota leimahtaisi uudelleen, jos emme olisi olleet siellä. Meidän tehtävämme oli luoda turvallisuutta ja kouluttaa paikallisia poliiseja ja sotilaita.

Nyt Euroopassa on vaikea tilanne, koska tänne tulee paljon pakolaisia. Mitä ajattelet siitä?

– Olen yllättynyt, että pakolaisten tulo yllätti eurooppalaiset. Meidän olisi pitänyt ymmärtää aiemmin, mitä tapahtuu. Sisällissota Syyriassa on jatkunut pitkään ja Irakissa on ollut levotonta jo vuosia. Siksi monet ihmiset pakenevat. Meidän pitäisi toimia konfliktien ratkaisemiseksi. Syyrian sota ja terroristijärjestö Isisin riehunta täytyy saada loppumaan.

Millaisena näet Suomen tilanteen?

– Suomella on maailmanlaajuinen vastuu. Pakolaisilla on oikeus hakea turvapaikkaa. Suomeen ei ole kuitenkaan tullut valtavan paljon pakolaisia. Pakolaiset tulevat toisesta kulttuurista ja voi tulla kulttuurien törmäyksiä. Meidän pitää ottaa nämä ihmiset yhteiskuntaamme ja kertoa, mitä sääntöjä pitää noudattaa. Suomen laki koskee kaikkia, jotka asuvat Suomessa.

– Toivon, että Suomi voisi nähdä tilanteen mahdollisuutena. Meidän pitäisi antaa pakolaisille työtä ja mahdollisuus näyttää, mitä he osaavat.