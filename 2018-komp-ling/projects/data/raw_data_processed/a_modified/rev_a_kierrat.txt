Kierrätyskeskus auttaa kotoutumaan
Puhu selkokieltä-kampanja on apuna, kun Pääkaupunkiseudun Kierrätyskeskus kouluttaa uusia työn- tekijöitään. On sateinen, harmaa ja tylsä aamupäivä Helsingin Itäkeskuksessa. Mutta Kierrätyskeskuksen myymälässä riittää vilskettä. Asiakkaat tutkivat hyllyjä ja vaatetelineitä. Riehakas päiväkotiryhmä on vierailulla.

– Ei täällä yleensä ole näin vilkasta, nauraa myymälävastaava Irina Aardemäe. Hän on alun perin inkeriläinen. Hän muutti jo vuosia sitten Suomeen ja osaa hyvin suomen kieltä.

Nyt hän lukee ensi kertaa Työelämän sanoja selkokielellä listaa. Selkokeskuksen ja Ylen selkouutsten Puhu selkokieltä-kampanja jakaa listaa työpaikoille. Listassa on selitetty tärkeitä työelämän sanoja, kuten työsopimus tai kokoaikatyö, helpolla kielellä. Helsingin Kierrätyskeskus on mukana kampanjassa.

– Tämä on tosi hyvä, Irina Aardmäe kehuu. Hän lukee sanoja työtoverilleen Sirje Sirpille, joka tuli viime syyskuussa töihin Kierrätyskeskukseen. Myös Sirje Sirp pitää listaa hyvänä apuna.

Listat laitetaan kaikkien Pääkaupunkiseudun Kierrätyskeskusten toimipisteisiin huoneen-tauluiksi, suunnittelee henkilöstön kehittämispäällikkö Eeva Oinonen.

Pääkaupunkiseudun Kierrätys-keskuksessa on vajaat 500 työntekijää. Heistä yli sata puhuu äidinkielenään jotain muuta kieltä kuin suomea. Muita kieliä on ainakin 23, Eeva Oinonen muistelee.

Kierrätyskeskus valmentaa maahanmuuttajia monin tavoin suomalaiseen työelämään. Oinonen painottaa, että suomen kielen opettelu on erityisen tärkeää. Kierrätyskeskuksessa kielen opettelun ja työelämän voi yhdistää. Oinonen toivoo Suomeen lisää työpaikkoja, joissa voi oppia kieltä ja suomalaista työkulttuuria.

Kierrätyskeskuksella on tähän jo monia keinoja. Oppimista helpottaa esimerkiksi se, että esimiehiä on koulutettu puhumaan selkosuomea.

– On haastavaa puhua selkeällä suomen kielellä. Silloin pitää tarkastella, kuinka itse käytän kieltä. Esimiehemme miettivät, miten he puhuvat, kertoo Eeva Oinonen.

Kierrätyskeskuksessa kokoontuu viisi Suomi-kerhoa. Jäseninä on työntekijöitä, jotka haluavat kehittää suomen kielen taitoaan. Vapaaehtoiset kielenopettajat vetävät kerhoja. Kerhoissa keskustellaan työelämästä, työn hakemisesta ja muista ajankohtaisista aiheista.

Kierrätyskeskus tukee työntekijän työllistymistä myös yksilöllisellä valmennuksella. Työntekijät saavat Kierrätyskeskuksesta osaamistodistuksen. Siinä kerrotaan ammattitutkintojen kielellä työntekijän osaamisesta.