Terveydenhuolto Terveyskeskukset Jokaisessa kunnassa ja kaupungissa on terveyskeskus. Siellä huolehditaan kunnan asukkaiden terveydestä. Jos sairastut, voit saada terveyskeskuksesta ajan lääkärille. Ota selvää, minkä terveyskeskuksen asiakas sinä olet. Tavallisesti se on kotia lähinnä oleva terveyskeskus.
Lääkärissä käynnistä maksetaan eri kunnissa eri tavalla. Joissakin kunnissa on käytössä vuosimaksu. Silloin terveyskeskusmaksu maksetaan kerran vuodessa. Joissakin kunnissa on käytössä kertamaksu. Silloin asiakas maksaa kertamaksun kolmelta ensimmäiseltä lääkärissä käynniltä vuodessa.
Alle 15-vuotiaille terveyskeskuksen palvelut ovat ilmaisia.
Terveyskeskuksessa voi käydä myös terveydenhoitajan vastaanotolla. Se on ilmaista kaikille. Terveyskeskuslääkärin vastaanotolle täytyy varata etukäteen aika. Vain erittäin kiireellisissä tapauksissa vastaanotolle voi mennä ilman ajanvarausta. Jos hoito tai tutkimukset eivät ole kiireellisiä, niihin pitäisi päästä kolmen päivän kuluessa. Jotkut terveyskeskukset ovat auki myös iltaisin ja viikonloppuisin kiireellisiä tapauksia varten.
Terveyskeskuksesta saa myös hammaslääkärin palvelut. Kaikkien aikuisten hampaita ei kuitenkaan pystytä hoitamaan, ainakaan suurissa kaupungeissa. Kelasta voi hakea korvausta, jos käy yksityisellä hammaslääkärillä.
Äitiysneuvolat Terveyskeskuksissa on äitiysneuvoloita ja lastenneuvoloita. Äitiysneuvolassa seurataan odottavan äidin ja tulevan vauvan terveydentilaa koko raskauden ajan.
Neuvolaan kannattaa mennä ennen neljännen raskauskuukauden päättymistä, koska se on ehtona äitiysavustuksen saamiselle. Odottava äiti voi myös käydä yksityisen lääkärin vastaanotolla, mutta lähes kaikki odottavat äidit Suomessa käyttävät neuvolan palveluita.
Neuvola järjestää myös synnytysvalmennusta ja perhevalmennusta odottaville isille ja äideille. Suurin osa suomalaisista isistä osallistuu tähän valmennukseen.
Suomessa naiset synnyttävät tavallisesti sairaalassa. Yleensä isä on mukana synnytyksessä. Äitiysneuvolat järjestävät usein myös tutustumiskäyntejä synnytyssairaalaan. Äitiysneuvolan palveluista asiakkaan ei tarvitse maksaa.
Lastenneuvolat Synnyttänyt äiti käy jälkitarkastuksessa vielä äitiysneuvolassa. Sen jälkeen lapsi ja perhe siirtyvät lastenneuvolan asiakkaiksi.
Neuvolassa seurataan lapsen terveyttä ja kehitystä ja autetaan perhettä monin tavoin. Neuvolassa lapsi saa myös ne rokotukset, jotka kuuluvat Suomen rokotusohjelmaan. Äiti tai isä tai molemmat yhdessä voivat viedä lapsen neuvolaan.
Lastenneuvolat järjestävät äideille ja isille ja koko perheille kursseja ja keskustelutilaisuuksia. Niissä perheet voivat tutustua toisiin perheisiin. Kursseilta saa asiantuntijan apua lapsen terveydenhoitoon ja kasvatukseen. Lastenneuvolan palveluista asiakkaan ei tarvitse maksaa.
Kouluterveydenhuolto Kun lapsi menee kouluun, hän siirtyy lastenneuvolasta kouluterveydenhuollon asiakkaaksi. Kouluterveydenhoitaja on koulussa yleensä kaksi päivää viikossa, jolloin lapset voivat käydä hänen vastaanotollaan. Myös vanhemmat voivat ottaa yhteyttä kouluterveydenhoitajaan. Rokotusohjelma jatkuu koulussa. Kouluterveydenhoitaja tekee lapsille terveystarkastuksia. Koululääkäri tarkastaa lapset joskus. Jos lapsella on ongelmia, niistä voi kertoa kouluterveydenhoitajalla tai koululääkärille. Kouluterveydenhoitaja ja koululääkäri voivat ohjata lapsen esimerkiksi psykologin tai puheterapeutin hoitoon.
Koululaisten hampaat tarkastetaan ja hoidetaan terveyskeskuksessa. Kunnat järjestävät kouluterveydenhuoltoa peruskouluissa, ammatillisissa kouluissa ja lukioissa opiskeleville oppilaille. Korkeakoulujen opiskelijat käyvät Ylioppilaiden terveydenhoitosäätiössä. Kouluterveydenhuolto ja koululaisten hammashuolto ovat asiakkaalle maksuttomia.
Yksityinen terveydenhuolto Suurilla paikkakunnilla on yksityisiä lääkäreitä ja hammaslääkäreitä. Suomessa on myös joitakin yksityissairaaloita. Yksityinen terveydenhoito on usein paljon kalliimpaa kuin terveyskeskusten tai julkisten sairaaloiden antama terveydenhoito. Kela korvaa osan yksityislääkäreiden ja yksityisten hammaslääkäreiden antaman hoidon hinnasta.
