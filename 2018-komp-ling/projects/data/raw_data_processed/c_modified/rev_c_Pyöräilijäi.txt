Pyöräilijä liikenteessä Polkupyöräilijän on ajettava pyörätiellä tai kevyen liikenteen väylällä, jos sellainen on. Kevyen liikenteen väylä on tarkoitettu jalankulkijoille, pyöräilijöille ja joskus myös mopoille. Se on merkitty liikennemerkeillä. Jos pyörätietä tai kevyen liikenteen väylää ei ole, pyöräilijän on ajettava tien oikeanpuoleisella pientareella tai oikeassa reunassa. Piennar on erotettu ajoradasta valkoisella viivalla. Alle 12-vuotias saa ajaa pyörällä jalkakäytävällä. Kevyen liikenteen väyliä on kahdenlaisia.
Pyörätie ja jalkakäytävä ovat rinnakkain.
Pyöräilijöille ja jalankulkijoille on oma puolensa. Ne on erotettu toisistaan valkoisella viivalla. Liikennemerkki osoittaa, kumpi puoli on pyöräilijöille. Pyöräilijä ajaa oman väylänsä oikeassa reunassa.
Pyörätie ja jalkakäytävä on yhdistetty.
Pyöräilijä ajaa väylän oikealla puolella. Hän ohittaa samalla puolella kävelevän jalankulkijan ja muut pyöräilijät vasemmalta puolelta.
Kevyen liikenteen väylillä syntyy joskus vaaratilanteita risteyksissä ja tunneleissa. Ennen niitä on syytä hidastaa nopeutta varsinkin, jos ne ovat mäen alla. Väylien risteyksessä pyöräilijän on väistettävä oikealta tulevia pyöräilijöitä.
Pyöräilijän on tarvittaessa varoitettava muita soittokellolla.
Kypärä Käytä pyöräilykypärää. Se suojaa päätä vammoilta, jos kaadut.
Kypärän on oltava sopivan kokoinen. Se ei saa kiristää, eikä se saa olla liian löysä. Sopiva kypärä on mukavan tuntuinen päässä. Kokeile kypärää jo kaupassa, ennen kuin ostat sen.
Kypärä on laitettava päähän niin, että se suojaa myös otsaa. Tärkeintä on, että kypärä pysyy päässä kaatuessakin.
Pyöräilykypäriä myydään esimerkiksi polkupyöräliikkeissä, urheiluliikkeissä ja tavarataloissa. Myyjät neuvovat oikean kypärän ostossa.
Tarkista, että kypärässä on merkintä CE. Tällöin kypärän kestävyys on testattu ja hyväksytty.
