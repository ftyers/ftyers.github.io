Suomessa on tehty iso tutkimus vuonna -97 syntyneistä nuorista. Tutkimukseen kerättiin tietoa 60 000 nuoresta. 
Tutkimus kertoo, että osalla nuorista on mennyt huonosti. 20 prosentilla on ollut mielenterveyden ongelmia. Viranomaiset ovat ottaneet huostaan 6 prosenttia nuorista eli siirtäneet heidät pois kotoa ainakin vähäksi aikaa. 
Suurin osa 20-vuotiaista suomalaisista voi hyvin. Parhaiten menee niillä nuorilla, joiden vanhemmatkin voivat hyvin. Yliopistoon lähtevät yleensä ne lapset, joiden vanhemmatkin ovat opiskelleet paljon. 
Eduskunnan apulaisoikeusasiamies Maija Sakslin sanoo, että joissakin Suomen laitoksissa kohdellaan ihmisiä huonosti. 
Sakslin käy tarkastamassa laitoksia, joissa hoidetaan esimerkiksi huostaanotettuja lapsia. Hän sanoo, että joissakin laitoksissa lapsia rangaistaan niin, että heidät pannaan yksin lukkojen taakse. Lapsia myös käsketään riisumaan vaatteet, kun heiltä etsitään esimerkiksi huumeita. Suomen laki kieltää sen. 
 Sakslin kertoo, että kuopiolaisessa Niuvanniemen mielisairaalassa osataan hoitaa lapsia ja nuoria hyvin. Siellä lapsia ei tarvitse sitoa, eristää, pitää kiinni eikä käskeä riisumaan vaatteita. 
Espoossa tulee teatteriin esitys, jossa 6 eläkeläistä kertoo yleisölle seksistä. Eläkeläiset kertovat omasta elämästä asioita, jotka ovat totta. He kertovat, minkälaista seksi oli nuorena ja minkälaista se on vanhana. Esimerkiksi 86-vuotias Osmo Tuorila sanoo, että hän haluaa seksiä edelleen ja se on tosi tärkeää. 
Kanadalainen teatteriryhmä on tehnyt samanlaisia esityksiä tavallisten ihmisten kanssa myös muualla maailmassa. 
Moni suomalainen on ehkä unohtanut, että hän omistaa puhelinyhtiön osakkeita. 
Puhelinyhtiöiden osakkeita on ollut kauan Arvopaperikeskuksen tileillä. Tilit lopetetaan pian, ja siksi osakkeet täytyy siirtää pois, esimerkiksi johonkin pankkiin. 
 Arvopaperikeskuksessa on vielä noin 55 000 tiliä. Tileillä on osakkeita yhteensä 800 miljoonan euron arvosta. 
