Kaupungistuminen tarkoittaa sitä, että ihmiset muuttavat maalta kaupunkeihin ja että yhä useammat ihmiset saavat 
toimeentulonsa
 ammateista, jotka ovat tavallisia kaupungeissa. Tällaisia ovat muun muassa teollisuuden ammatit ja erilaiset palveluammatit (esimerkiksi myyjä, tarjoilija, poliisi ja lääkäri).
Tällä hetkellä noin puolet maapallon asukkaista asuu kaupungeissa ja kaupunkilaisten osuus kasvaa edelleen, etenkin kehitysmaissa. Teollisuusmaissa sen sijaan kaupunkilaisten osuus ei enää juuri kasva.
Teollisuusmaiden kaupungistuminen 
johtui
 teollisesta 
vallankumouksesta
. 1700-luvun lopulta lähtien alettiin keksiä koneita, joiden avulla voitiin helpottaa työntekoa ja valmistaa kerralla suuria määriä tavaroita. Koneiden tulo maaseudulle 
aiheutti
 sen, että töiden tekemiseen ei tarvittu yhtä paljon ihmisiä kuin aikaisemmin ja näin osa ihmisistä jäi vaille työtä. Kaupunkien 
tehtaisiin
 taas tarvittiin lisää työntekijöitä, ja näin maaseudun liikaväestö muutti vähitellen kaupunkeihin.
Kehitysmaissa kaupungistuminen alkoi paljon myöhemmin kuin teollisuusmaissa, yleensä vasta 1950- tai 60-luvuilla, kun maat olivat 
itsenäistyneet
. Kehitysmaiden kaupungistuminen 
on
 kuitenkin 
edennyt
 nopeasti. Kaupunkien asukasmäärä kasvaa vauhdilla, mikä johtuu kahdesta syystä: kaupunkeihin muuttaa jatkuvasti ihmisiä maaseudulta ja lasten syntyvyys on suurta. Maaseudulta ihmiset haluavat pois, koska maalla ei riitä kaikille viljelymaata ja koulutus- ja terveydenhoitopalvelut ovat huonot. Kaupungit eivät kuitenkaan pysty tarjoamaan kaikille muuttajille asuntoa ja työpaikkaa.
Kaupungistumiseen liittyy monenlaisia ongelmia niin teollisuus- kuin kehitysmaissakin. Asuntoja ja muita palveluita ei ehditä järjestää riittävän nopeasti kaupunkiin muuttaville ihmisille. Autojen pakokaasut ja teollisuuden 
päästöt saastuttavat 
ilmaa. Kaupunki-ilman hengittäminen on epäterveellistä ja 
hengityselin
 sairaudet, esimerkiksi keuhkosairaudet, lisääntyvät. Kaupunkien jatkuva melu saattaa haitata ihmisiä. Kaupunkien ongelmia ovat lisäksi rikollisuus ja lisääntyvä 
päihteiden
 käyttö, joka voi johtua ihmisten yksinäisyyden, 
juurettomuuden
 ja 
turvattomuuden
 tunteista.
Kaupungeilla on toki hyvätkin puolensa. Kaupat, koulut ja muut palvelut ovat ihmisiä lähellä. Palvelut ovat lisäksi monipuolisia ja esimerkiksi kulttuuriharrastuksia on paljon tarjolla. Myös katujen, teiden ja esimerkiksi vesi-, sähkö- ja puhelinverkkojen rakentaminen on halvempaa kaupungeissa kuin sellaisilla alueilla, joissa ihmiset asuvat kaukana toisistaan.
