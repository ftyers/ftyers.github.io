Touko Aalto ei jatka vihreiden puheenjohtajan tehtävässä. Vihreä puolue kertoi asiasta keskiviikkona.
Touko Aalto jäi sairauslomalle syyskuun puolivälissä. Aallon sairausloma jatkuu ainakin vuoden loppuun asti.
Sairausloman syy on uupumus. Siksi Aalto tarvitsee lepoa. Aalto kertoo, että hän sairastaa myös masennusta.
Vihreä puolue valitsee uuden puheenjohtajan marraskuun 3. päivä. Uuden puheenjohtajan tärkein tehtävä on johtaa vaalityötä.
Suomessa on vaalit ensi keväänä. Vihreiden kannatus on viime aikoina laskenut.
Suomi osallistuu Naton sotaharjoitukseen Norjassa. Sotilasliitto Naton harjoitus alkaa torstaina.
Suomi ja Ruotsi eivät kuulu Natoon, mutta ne ovat mukana harjoituksessa. Harjoitukseen osallistuu yhteensä noin 50 000 sotilasta.
Samaan aikaan Naton harjoituksen kanssa järjestetään myös merisotaharjoitus Itämerellä. Merisotaharjoitus on kansainvälinen, ja sitä johtaa Suomi.
Vartijat ovat aloittaneet lakon keskiviikkona. He eivät tee työtä 3 päivään. Vartijat palaavat töihin lauantaina.
Lakon aikana Helsinki-Vantaan lentoasemalla voi olla ruuhkaa. Matkustajien pitää ehkä jonottaa turvatarkastukseen kauemmin kuin tavallisesti.
Lakon takia myös osa junaliikenteen asemarakennuksista on kiinni. Matkustajat pääsevät kuitenkin juniin normaalisti.
Vartijat ovat lakossa, koska vartiointialalla on riitaa palkoista.
Euroopan unioni aikoo kieltää muovitavarat, joita käytetään vain kerran. EU-parlamentti äänesti kiellosta keskiviikkona.
EU haluaa, että ihmiset eivät enää käytä esimerkiksi muovisia ruokailuvälineitä. Muovitavarat halutaan kieltää, koska ne ovat haitallisia ympäristölle.
Samoja tavaroita voidaan tehdä myös muista materiaaleista, esimerkiksi pahvista. Se säästää luontoa.
Talvinopeudet otetaan käyttöön liikenteessä tällä viikolla.
Maanteillä saa talvella ajaa 80 kilometrin nopeutta. Moottoriteillä nopeus saa olla 100 kilometriä tunnissa.
Liikennemerkit vaihdetaan viimeistään perjantaina.
