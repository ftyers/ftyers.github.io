10 ihmistä on tuomittu vankilaan, koska he ovat myyneet taideväärennöksiä.  Helsinkiläisen taidekaupan omistajat myivät väärennettyjä tauluja 5 vuotta, yhteensä yli 13 miljoonalla eurolla. Toinen heistä joutuu vankilaan 5 vuodeksi ja toinen 4 vuodeksi. Oikeus määräsi pariskunnan myös maksamaan korvauksia yhteensä 13 miljoonaa euroa. Muut 8 ihmistä auttoivat pariskuntaa huijaamaan ostajia.
Väärennösjuttu menee ehkä vielä hovioikeuteen.  Kansanedustaja Ville Niinistö ei halua Vihreiden puheenjohtajaksi. Niinistö jää pois myös eduskunnasta keväällä.  Vihreä puolue valitsee uuden puheenjohtajan lauantaina. Ehdokkaita on kuitenkin vasta yksi: kansanedustaja Outi Alanko-Kahiluoto. Uuden puheenjohtajan ensimmäinen tärkeä tehtävä on vaalikampanja. Eduskuntavaalit pidetään noin 5 kuukauden päästä.  Vihreiden puheenjohtaja vaihtuu, koska Touko Aalto sairastui ja lopetti puheenjohtajana viime viikolla.  Sotilasliitto Natolla on iso sotaharjoitus Norjassa.  Suomi ei ole Naton jäsen, mutta suomalaisia sotilaita on mukana Naton harjoituksessa. Suomalaiset sotilaat harjoittelevat puolustusta yhdessä muiden eurooppalaisten kanssa. Nato ei ole pitänyt näin suurta sotaharjoitusta moneen kymmeneen vuoteen. Harjoituksessa on mukana noin 50 000 sotilasta.  Venäjä testaa tällä viikolla ohjuksia samalla alueella, missä Nato harjoittelee. Nato toivoo, että Venäjä tekee testit turvallisesti.  Huomenna torstaina vietetään veropäivää.  Media kertoo, ketkä saivat viime vuonna eniten rahaa ja kuinka paljon he maksoivat veroja.  Jokainen voi tutkia omia veroja jo nyt. Ylen verkkosivuilla on Verolaskuri. Se kertoo, kuinka paljon annat rahaa esimerkiksi kouluihin, eläkkeisiin tai ympäristönsuojeluun.
