Muinaiset suomalaiset uskoivat, että yliluonnolliset olennot ja voimat vaikuttivat kaikkeen elämään. Maanviljelysyhteisössä uskottiin, että erilaisilla taioilla onnistuttiin sekä vahingoittamaan muita että tuottamaan onnea ja peräti parantamaan sairauksia.
Aikana, jolloin ruokavarat olivat joskus hyvinkin niukat, liittyi kotiin ja sen piirissä tehtäviin töihin maagista varomista ja onnen takaamista. Talojen emännät esimerkiksi suojasivat lehmiään naapurin ”pahalta silmältä”. Uskottiin nimittäin, että naapurit saattoivat viedä karjaonnen pelkästään ajattelemalla pahasti lehmistä. Ja esimerkiksi pääsiäisen aikaan liikkuvien trullien eli pääsiäisnoitien uskottiin tunkeutuvan navettoihin ja vahingoittavan lehmiä. Koska ruokaa oli vähän, siihen suhtauduttiin kunnioittavasti. Esimerkiksi leipäpalan pudottanutta lasta rangaistiin, koska pelättiin, että epäkunnioittava suhtautuminen ruokaan aiheuttaisi nälkävuosia.
Myös sauna on ollut tärkeä osa suomalaista uskomusperinnettä. Saunomisen uskottiin sekä parantavan sairauksia että takaavan avio-onnen ja lapsilykyn. Saunomisen ohella terva ja viina kuuluivat parannuskeinoihin. Vanha suomalainen sanonta kuuluukin: ”Ellei sauna, terva ja viina auta, on tauti kuolemaksi.” Saunominen kuului olennaisena osana myös häiden viettoon. Morsian sai yhteisönsä vaimoilta maagisen kohtelun: hänet kylvetettiin lemmennostatussaunassa avio-onnen ja lapsilykyn takaamiseksi.
Saunalla — kuten muillakin talon piiriin kuuluvilla rakennuksilla — oli oma haltiansa, jonka tyytyväisyys oli asukkaille tärkeää. Saunassa tuli käyttäytyä hillitysti, haltiaa kunnioittaen. Löylyn henkeä tervehdittiin aina sinne mentäessä ja sieltä lähdettäessä. Eri rakennusten haltiat saivat  osansa myös joulunajan kestityksestä. Siten pyrittiin takaamaan talon vauraus ja hyvä onni jälleen vuodeksi eteenpäin.
Magian avulla ihmiset pyrkivät hallitsemaan yliluonnollisia olentoja ja voimia sekä vaikuttamaan niihin. Aikaisemmin magia oli saumaton osa ihmisten arkielämään ja sitä pidettiin normaalina toimintana. Nykyihmisten elämässä magialla ei enää ole samanlaista merkitystä. Tosin vielä nytkin jotkut ihmiset voivat esimerkiksi sylkäistä kolmesti vasemman olkapään yli, jos musta kissa kulkee tien yli, tai jotkut uskovat, että tikapuiden ali kulkeminen tuo huonoa onnea. Mutta pääosin taikausko on menettänyt vakavan merkityksensä ja monet suhtautuvat siihen humoristisesti.
