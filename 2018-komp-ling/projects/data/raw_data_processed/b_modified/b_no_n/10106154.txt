(Video käynnistyy, kun klikkaat kuvaa.) Olga Karatasiou muutti Suomeen Kreikasta vuonna 2012. Olga halusi muuttaa perheen kanssa pois Kreikasta, koska Kreikassa ei ollut töitä. Tulevaisuus näytti siellä huonolta.
– Saimme idean Suomeen tulosta ystäviltä. Suomi on kreikkalaisten mielestä pieni ja rauhallinen maa, Olga kertoo.
Olga oppi suomen kieltä kotoutumiskoulutuksessa. Suomi oli niin vaikeaa, että välillä Olga itki.
Olga on Suomessa tehnyt työtä koulunkäyntiavustajana. Nyt hän opiskelee lähihoitajaksi.
Olgan tarinan voit lukea uudesta kirjasta, joka on kirjoitettu helpolla suomen kielellä.
Kirjan haastateltavat ovat Venäjältä, Turkista, Thaimaasta, Kreikasta, Unkarista, Vietnamista, Norsunluurannikolta, Irakista ja Jordaniasta.
Kirjassa Suomeen muuttaneet ihmiset saavat itse kertoa, mitä he ovat kokeneet.
Kirjan on kirjoittanut Satu Leisko. Hän kertoo, että kirjaa voivat lukea kaikki.
Kirja kertoo myös siitä, että Suomessa maahanmuuttaja voi saada ammatin ja työtä. Kirjan henkilöt näyttävät esimerkkiä siitä. Maahanmuuttajat voivat saada kirjasta kannustusta ja halua opiskella.
