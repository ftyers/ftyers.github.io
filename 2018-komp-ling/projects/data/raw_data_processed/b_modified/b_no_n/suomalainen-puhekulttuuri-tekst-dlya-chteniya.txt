Puhumiseen liittyvät tavat ovat erilaisia eri kulttuureissa. Eroja on esimerkiksi siinä, mistä asioista on sopivaa puhua, miten suoraan omat ajatukset ja toiveet  ilmaistaan , miten kuuntelemista  osoitetaan  ja miten hiljaisuuteen  suhtaudutaan.
 Eri kulttuureissa kohteliaisuutta ovat erilaiset asiat.
Suomalaisessa puhekulttuurissa  arvostetaan  rehellisyyttä. Suomalaiset odottavat, että puhuja todella tarkoittaa sitä, mitä sanoo. Aina suomalaiset eivät kuitenkaan ilmaise suoraan omia ajatuksiaan ja toiveitaan, vaan he odottavat, että muut ihmiset ymmärtävät ne ilman sanojakin tai pienten  vihjeiden  perusteella.
Moniin kulttuureihin verrattuna suomalaiset ovat vähäpuheisia. Usein sanotaan, että suomalaiset puhuvat vain silloin, kun heillä on jotain asiaa, ja silloinkin he  harkitsevat  tarkkaan, mitä sanovat. Tietysti eroja on myös saman kulttuurin sisällä:  on puheliaita  ja vähäpuheisia suomalaisia, ja saman henkilön puheliaisuus voi vaihdella tilanteen mukaan. Yleisesti ottaen suomalaisessa kulttuurissa hiljaisuutta  siedetään  hyvin. Ei ole esimerkiksi  epäkohteliasta , jos ei keskustele bussissa tai ruokalassa vieraan ihmisen kanssa.
Jotkut ovat väittäneet, että suomalaiset eivät osaa lainkaan small talkia, rupattelua. Se ei kuitenkaan ole totta. Suomalaiset käyttävät small talkia keskustelun aloittamiseen ja  ihmissuhteiden ylläpitämiseen . Small talkin avulla myös  solmitaan  uusia ihmissuhteita ja joskus myös  torjutaan  hiljaisuutta. Tervehdyksiin ei usein liity small talkia, vaan ne ovat lyhyitä (huomenta, päivää, moi) eikä esimerkiksi perheenjäsenten vointia kysellä. Tämä saattaa tuntua ulkomaalaisista kylmältä ja  etäiseltä.
Tyypillisiä  aiheita suomalaisessa small talkissa ovat sää ja vuodenaikoihin liittyvät tapahtumat, esimerkiksi sienestäminen ja hiihtäminen. Puheenaihe syntyy usein myös siitä tilanteesta ja paikasta, jossa keskustelijat ovat: kaupassa puhutaan hinnoista, terveyskeskuksessa lasten flunssasta ja junassa  julkisen liikenteen  toimivuudesta. Henkilökohtaisista asioista, kuten palkasta, uskonnosta tai poliittisista  mielipiteistä,  ei suomalaisessa small talkissa juuri puhuta. Suomalaiset  välttävät  tällaisia puheenaiheita, koska heille on tärkeää, että keskustelu pysyy  sopuisana.
Suomalaiselle keskustelulle on tyypillistä, että kun yksi puhuu, muut kuuntelevat hiljaa. Suomalainen ei helposti  keskeytä  puhujaa, vaan aloittaa oman puheenvuoronsa vasta, kun puhuja on lopettanut. Joissakin kulttuureissa on tapana, että kuuntelija antaa puhujalle sanallisia välikommentteja (niinkö, sehän on mielenkiintoista), nyökkäilee ja  elehtii.
 Näin kuuntelija osoittaa puhujalle, että on kiinnostunut tämän ajatuksista. Suomalainen  osoittaa  kiinnostustaan tavallisesti  tiiviillä  katsekontaktilla.
Kulttuurit eroavat siinä, miten paljon ihmiset tarvitsevat tilaa ympärilleen. Suomalaiset tarvitsevat paljon tilaa, ja  etäisyys  keskustelukumppaniin pidetään melko pitkänä. Suomalaiset eivät myöskään kosketa keskustelukumppaniaan kovin herkästi — eivät ainakaan, jos kyseessä ei ole hyvin läheinen ihminen. Poskisuudelmat ja keskustelukumppanin tuleminen liian lähelle saattavat tuntua suomalaisesta  ahdistavalta .
