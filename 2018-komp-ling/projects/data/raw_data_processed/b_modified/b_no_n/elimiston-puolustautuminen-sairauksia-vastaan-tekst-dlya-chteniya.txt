Monet mikrobit eli bakteerit, virukset ja muut pieneeliöt voivat  aiheuttaa  ihmiselle sairauksia. Siksi ihmisellä täytyy olla  tehokas puolustus  järjestelmä. Jos mikrobeja pääsee  tunkeutumaan  sisään ihmisen elimistöön, veren ja  imusolmukkeiden  valkosolut alkavat taistella niitä vastaan. Osa valkosoluista on syöjäsoluja, jotka pyydystävät mikrobit sisäänsä. Osa valkosoluista puolestaan valmistaa sellaisia vasta-aineita, joiden avulla ne voivat  tuhota  mikrobeja.
Ihminen sairastuu, kun mikrobi tunkeutuu elimistöön ja alkaa lisääntyä. Tällöin valkosolut rupeavat  tuottamaan  sopivaa vasta-ainetta. Kun vasta-ainetta on valmistunut riittävästi, mikrobit tuhoutuvat ja ihminen  paranee .
Sama mikrobi ei tavallisesti aiheuta ihmiselle tautia toista kertaa. Siitä pitävät huolen muistisolut eli hyvin  pitkäikäiset  valkosolut. Jos sama mikrobi tunkeutuu uudelleen elimistöön, muistisolut  tunnistavat  sen heti. Tällöin vasta-aineiden valmistus  käynnistyy  hyvin nopeasti, eikä mikrobi ehdi aiheuttaa sairautta. Ihminen on siis tullut  vastustuskykyiseksi  eli immuuniksi  kyseiselle  mikrobille.
Elimistön omaa vastustuskykyä  käytetään hyväksi  myös  rokotuksissa . Rokotteet sisältävät kuolleita tai heikennettyjä taudinaiheuttajia eli mikrobeja. Koska rokotteen mikrobit ovat heikompia kuin luonnolliset mikrobit, ne eivät aiheuta varsinaista tautia, mutta saavat elimistön kuitenkin  tuottamaan  taudille vasta-aineita. Näin taudille syntyy vastustuskyky.
Joskus elimistön puolustusjärjestelmä hyökkää  vaarattomia  aineita vastaan. Esimerkiksi heinän siitepöly, pähkinät ja koirasta irtoava hilse voivat aiheuttaa puolustu sreaktion.
 Jos näin tapahtuu, henkilö on allerginen eli yliherkkä kyseiselle aineelle. Allergian  oireita  ovat esimerkiksi nuha ja ihottuma.
Toisinaan  elimistön oma puolustusjärjestelmä ei pysty  torjumaan  tai parantamaan sairautta. Kun sairauden aiheuttaa esimerkiksi jokin  sitkeä  bakteeri, voidaan käyttää antibiootteja. Antibiootit ovat aineita, jotka tappavat bakteereja. Tosin jotkin bakteerit voivat  ajan mittaan  tulla vastustuskykyisiksi antibiooteille, ja silloin antibioottihoito  menettää tehonsa. Virustauteihin  antibiootit  eivät tehoa  lainkaan. Monet taudit, kuten flunssa, vesi- ja tuhkarokko sekä polio ja aids ovat  juuri  virusten aiheuttamia.
Joitakin virustauteja, kuten poliota ja tuhkarokkoa, voidaan  ehkäistä  etukäteen rokotteilla, mutta esimerkiksi aidsia vastaan ei ole olemassa rokotetta. Aids on vaarallinen virustauti, koska se  tuhoaa  elimistön oman puolustusjärjestelmän, jolloin elimistö ei enää pysty taistelemaan muita tauteja vastaan.
