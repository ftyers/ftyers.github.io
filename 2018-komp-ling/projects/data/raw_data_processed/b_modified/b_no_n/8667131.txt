Jos olet saanut YKI-todistuksen, nimi Mirja Tarnanen on sinulle tuttu. Professori Tarnanen allekirjoittaa kaikki YKI-todistukset, koska hän on Yleisten kielitutkintojen toimikunnan puheenjohtaja.
Tässä Kotoutujan Suomi -ohjelmassa Mirja Tarnanen vastaa kysymyksiin, joita Helsingin aikuisopiston opiskelijat ja selkouutisten kuuntelijat ovat tehneet. Opiskelija Shadi Hatem esittää kysymykset.
Keskustelun ensimmäisessä osassa aiheena on suomen kielen keskitaso. Kielitutkinnoissa on perustaso (YKI 1 ja 2), keskitaso (YKI 3 ja 4) ja ylin taso (YKI 5 ja 6). Maahanmuuttajan täytyy päästä keskitasolle, jos hän haluaa Suomen kansalaisuuden. Taso 3 tarvitaan silloin ainakin yhdessä suullisessa ja yhdessä kirjallisessa osakokeessa.
