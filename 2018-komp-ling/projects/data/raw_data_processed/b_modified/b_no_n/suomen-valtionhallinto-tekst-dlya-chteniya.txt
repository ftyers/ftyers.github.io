Suomen valtionhallinnon tehtävät  on säädetty  perustuslaissa. Suomi on tasavalta. Valta päättää maan asioista kuuluu kansalle. Joka neljäs vuosi kansalaiset  valitsevat  vaaleilla eduskunnan. Eduskunta säätää lait, joiden mukaan kansalaiset elävät. Tuomioistuimet (eli oikeus)  valvovat , että kansalaiset  noudattavat  lakeja. Eduskunta valitsee valtioneuvoston, jossa ministerit  valmistelevat  niitä asioita, jotka eduskunnassa päätetään. Kuuden vuoden välein kansa valitsee vaaleilla presidentin. Presidentti ja valtioneuvosto muodostavat yhdessä hallituksen. Presidentin tärkein tehtävä on johtaa Suomen ulkopolitiikkaa yhdessä valtioneuvoston kanssa. Vaaleissa voivat äänestää kaikki 18 vuotta täyttäneet Suomen kansalaiset.
Kun eduskunta aloittaa työn, sanotaan, että se  kokoontuu  valtiopäiville. Vaaleissa eduskuntaan valitaan 200 kansanedustajaa. Eduskunnan puheenjohtajaa sanotaan puhemieheksi. Eduskunnan tärkein tehtävä on säätää lakeja, eli eduskunnalla on lainsäädäntövalta. Sekä kansanedustajat että hallitus voivat esittää eli ehdottaa uusia lakeja tai muutoksia vanhoihin lakeihin. Eduskunta päättää, mitä laeille tehdään. Eduskunta päättää myös valtion talou sarviosta  eli budjetista. Talousarviossa on valtion tulot ja menot, eli kuinka paljon rahaa valtio saa esimerkiksi veroista ja kuinka paljon rahaa valtiolta menee esimerkiksi koulujen ylläpitoon ja terveydenhuoltoon. Hallitus tekee talousarviosta esityksen eduskunnalle eli ehdottaa, mihin rahat voisi käyttää ja  arvioi , kuinka paljon rahaa menee eri asioihin. Budjetin lisäksi eduskunta päättää valtion omaisuuden ja velkojen hoidosta. Eduskunta tekee päätökset täysistunnossa.
Valtioneuvostoon kuuluu pääministeri ja ministereitä. Ministerien täytyy olla rehellisiä ja  taitavia  Suomen kansalaisia. Eduskunta valitsee pääministerin, ja presidentti nimittää hänet tehtävään. Pääministeri  johtaa  valtioneuvostoa. Valtioneuvosto hoitaa Suomen asioita eri ministeriöiden avulla. Esimerkiksi ulkoasiainministeriön avulla hoidetaan  suhteita  muihin valtioihin. Ministeriötä johtaa ministeri. Hallitus tai ministeri voi joutua eroamaan, jos eduskunnan kansanedustajat eivät luota hallitukseen tai ministeriin. Kansanedustajat voivat tehdä välikysymyksen, johon hallitus vastaa. Vastauksen jälkeen eduskunta äänestää siitä,  luottaako  se hallitukseen.
Suomessa tasavallan presidentti valitaan suoralla kansanvaalilla. Presidenttiehdokkaana voi olla henkilö, joka on  syntyperäinen  Suomen kansalainen. Presidentti valitaan korkeintaan kahdeksi  kaudeksi . Yksi kausi kestää kuusi vuotta. Presidentiksi valitaan ehdokas, joka saa vaaleissa yli puolet (yli 50 %) äänistä. Jos kukaan ei saa ensimmäisellä kerralla niin paljon ääniä, äänestetään uudelleen. Toiselle kierrokselle tulevat ne kaksi ehdokasta, jotka saivat eniten ääniä ensimmäisellä kerralla. Toinen heistä valitaan presidentiksi. Presidentti  johtaa  ulkopolitiikkaa, vahvistaa lait, jotka eduskunta on hyväksynyt, nimittää ministerit ja antaa eron hallitukselle, jos eduskunta niin haluaa. Lisäksi presidentti voi päättää, että eduskuntavaalit järjestetään aikaisemmin kuin pitäisi. Presidentti voi myös armahtaa rikollisia eli antaa rikokset anteeksi. Tasavallan presidentillä ja hallituksella on yhdessä hallitusvalta.
Tuomioistuimet valvovat, että ihmiset noudattavat säädettyjä lakeja. Tuomioistuimilla on tuomiovalta. Jos joku henkilö rikkoo lakia, asiaa  käsitellään  ensin käräjäoikeudessa. Jos henkilö ei ole  tyytyväinen  käräjäoikeuden päätökseen, hän voi valittaa asiasta hovioikeuteen. Ylin tuomiovalta on korkeimmalla oikeudella. Tuomioistuimet ovat  riippumattomia  eli niiden päätöksiin eivät vaikuta esimerkiksi hallitus tai eduskunta. Presidenttiä, hallitusta ja tuomioistuimia valvovat oikeuskansleri ja eduskunnan oikeusasiamies. Jos presidentti, ministeri tai kansanedustaja rikkoo tehtävässään lakia, asia käsitellään valtakunnanoikeudessa.
