Maailman viisi suurinta uskontoa ovat buddhalaisuus, hindulaisuus, islam, juutalaisuus ja kristinusko. Kaikki uskonnot antavat ihmisille ohjeita, joiden avulla he elävät elämäänsä. Jos ihminen  ei usko  mihinkään, hän on ateisti. Vaikka pääuskontojen  juuret  ovat Intiassa ja Lähi-idässä, ne  ovat levinneet  kaikkialle maailmaan. Samalla ne ovat aina hiukan muuttuneet, kun uskonnon tapoja on yhdistelty kunkin maan ja kulttuurin omiin tapoihin. Siksi samalla uskonnolla voi olla erilaisia  ilmentymiä  eri puolilla maailmaa. Pääuskonnoista buddhalaisuudella ja hindulaisuudella on yhteinen  tausta , samoin islamilla, juutalaisuudella ja kristinuskolla on yhteinen historia.
Buddhalaisia on maailman väestöstä noin 6 %. Uskonnon  perusti  intialainen Siddartha Gautama, jota kutsuttiin Buddhaksi. Hän eli noin vuosina 560-480 ennen  ajanlaskumme  alkua. Buddhalaisten pyhä kirja on Kolme koria. Buddhalaisuuden mukaan elämä on kärsimystä. Ihminen etsii onnea ja haluaa omistaa erilaisia tavaroita, mutta ei ole  aidosti  onnellinen. Hän sairastuu ja kuolee ja syntyy jälleen uuteen elämään, jossa hän kärsii samalla tavoin kuin aikaisemminkin. Vasta sitten kun ihminen ymmärtää, että hänen täytyy  noudattaa  kahdeksanhaaraista tietä eli kultaista keskitietä, hän ei enää kärsi vaan pääsee nirvanaan. Kultaisen keskitien  sääntöjen  mukaan ihminen ei juo alkoholia, ei valehtele, ei kiroile, ei varasta eikä tapa. Lisäksi hänen täytyy tuntea itsensä. Rukoileminen on Buddhan mukaan turhaa. Vain kultaisen keskitien sääntöjä noudattamalla ihminen pääsee nirvanaan, eikä hänen tarvitse enää syntyä uudelleen elämään.
Hindulaisia on maailmassa noin 13 %. Hindulaisuus perustuu Veda-kirjoihin, jotka on kirjoittanut Pohjois-Intiassa asunut  kansa  1500-700 ennen ajanlaskumme alkua. Suurin osa hinduista on intialaisia. Hindut uskovat, että on monia jumalia, ja jokainen ihminen saa itse  valita , kuka jumalista on tärkein. Hindut uskovat samsaraan eli siihen, että kun ihminen kuolee, hänen sielunsa siirtyy toiseen olentoon, esimerkiksi eläimeen. Jokainen hindu toivoo, että hänen ei enää tarvitse syntyä uudelleen, vaan että hän pääsee mokshaan. Mokshassa ihmisestä tulee osa jumalia. Jotta ihminen pääsisi mokshaan, hänen täytyy seurata kolmea sääntöä eli tietä: elää oikein (toiminnan tie), harrastaa joogaa ja kieltäytyä turhista asioista (antautumisen tie) sekä rukoilla ja miettiä (mietiskelyn tie).
Islam on yhtä suuri uskonto kuin buddhalaisuus. Islamin perusti Muhammed, joka eli vuosina 570-632 Arabiassa. Jumala  ilmestyi  Muhammedille ja kertoi tärkeitä asioita: asiat on kirjoitettu Koraaniin. Muslimit eli islaminuskoiset uskovat yhteen jumalaan, Allahiin, joka tuntee kaikki ihmiset. Kun maailmanloppu eli tuomiopäivä tulee, kaikki muslimit pääsevät Paratiisiin. Jotta ihminen varmasti pääsee Paratiisiin, hänen täytyy noudattaa viittä sääntöä eli peruspylvästä. Säännöissä määrätään uskontunnustuksesta, jokapäiväisistä rukoushetkistä, almuista eli köyhien auttamisesta, paastosta ja pyhiinvaellusmatkasta Mekkaan.
Juutalaisuus on pääuskonnoista pienin: juutalaisia on noin 0,4 % maapallon väestöstä. Samoin kuin muslimit myös juutalaiset uskovat yhteen Jumalaan. Jumala  on luonut  maailman ja valinnut juutalaiset tärkeimmäksi kansaksi ja antanut heille Israelin omaksi maakseen. Juutalaisten mukaan Jumala ilmestyi Moosekselle ja kertoi tärkeitä asioita: asiat on kirjoitettu Tooraan. Toora on juutalaisten pyhä kirja, joka on sama kuin kristittyjen Vanha testamentti. Toora on kirjoitettu noin 700-luvulla ennen ajanlaskumme alkua. Juutalaisten mukaan hyvä ihminen noudattaa niin sanottua kymmentä käskyä eli elämänohjetta. Tällä hetkellä juutalaiset asuvat ympäri maailmaa. Mutta he uskovat, että jonakin päivänä pyhä mies, Messias, tulee ja vie heidät takaisin Israeliin. He uskovat, että koko maailmassa alkaa silloin hyvä aika. Juutalaisten mukaan ihminen elää kuoleman jälkeen joko elävänä sieluna tai, kun Messias on tullut, kuolleista heränneenä.
Suurin pääuskonnoista on kristinusko. Kristittyjä on noin 33 % maailman ihmisistä. Myös kristinusko, kuten islam ja juutalaisuus, on monoteistinen uskonto eli siinä uskotaan, että on vain yksi Jumala. Kristinuskon mukaan Jumalalla on poika, Jeesus, joka on osaksi jumala, osaksi ihminen. Kristityt uskovat, että Jeesus perusti uskonnon elinaikanaan. Kristinuskon mukaan ihmisten pitäisi elää niin kuin Jeesus eli ja noudattaa kymmentä käskyä. Jeesuksen elämä on kirjoitettu Raamatun Uuteen testamenttiin. Raamatussa on myös toinen osa, Vanha testamentti, joka on sama kirja kuin juutalaisten Toora. Vanhassa testamentissa kerrotaan Jumalasta ja Israelin kansasta, juutalaisista. Kristityt uskovat, että kun maailmanloppu eli tuomiopäivä, tulee, Jeesus tulee pelastamaan eläviä ja kuolleita tai tuomitsemaan heidät  kadotukseen . Samanlaiseen tuomiopäivään uskovat myös islaminuskoiset ja juutalaiset.
