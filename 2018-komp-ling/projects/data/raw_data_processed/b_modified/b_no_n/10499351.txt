Eurooppalainen EPP-puolueryhmä on pitänyt kokouksen Helsingissä. EPP valitsi kokouksessa oman ehdokkaan Euroopan unionin tärkeimpään virkaan.
EPP:n ehdokas on saksalainen Manfred Weber. EPP haluaa, että Weberistä tulee EU-komission puheenjohtaja.
Suomalainen Alexander Stubb kilpaili ehdokkuudesta Weberin kanssa. Stubb hävisi Weberille selvästi.
EPP-puolueryhmään kuuluu keskustaoikeistolaisia puolueita Euroopan eri maista. Ne valmistautuivat Helsingin kokouksessa Euroopan parlamentin vaaleihin, jotka pidetään ensi vuonna.
Vuoden isä -palkinnot on jaettu. Tänä vuonna palkinto annettiin 3 isälle. He saivat palkinnon työstä lasten ja isien hyväksi.
Yksi Vuoden isistä on Kais Zaya. Hän on valmentanut lapsia jalkapallossa ja järjestänyt kerhotoimintaa. Turkulainen Zaya on syntynyt Irakissa, ja hän tekee työtä myös maahanmuuttajien kotouttamisen puolesta.
Muut Vuoden isät ovat Risto Tuominen Lempäälästä ja Topi Linjama Joensuusta. Tuominen on vetänyt isäryhmiä neuvoloissa. Linjama on auttanut firmoja ymmärtämään, mitä perheystävällisyys työpaikoilla tarkoittaa.
Suomessa vietetään isänpäivää sunnuntaina.
Yle on kysynyt taas suomalaisilta, mitä puoluetta he kannattavat.
Lokakuun kyselyssä eniten kannatusta saa SDP eli sosiaalidemokraatit. SDP on oppositiopuolue, eli se ei ole hallituksessa.
Melkein 23 prosenttia vastaajista kannattaa sosiaalidemokraatteja.
Hallituspuolue kokoomuksen kannatus on noussut vähän yli 20 prosenttiin. Hallituspuolue keskustan kannatus on pudonnut alle 17 prosenttiin.
Kaikkien puolueiden kannatusluvut löytyvät Ylen nettisivuilta. Osoite on yle.fi.
Saksalainen bändi Rammstein tulee ensi kesänä Suomeen. Rammstein esiintyy Tampereella elokuussa.
Tampereen konserttiin oli 32 000 pääsylippua. Ne myytiin loppuun 10 minuutissa.
Rammstein esittää metallimusiikkia. Bändin esiintyminen on aina iso show. Tuli on tärkeä osa Rammsteinin show'ta.
