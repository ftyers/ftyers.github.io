Suomi kaupungistui myöhään. Tästä syystä monet kaipaavat edelleenkin rauhallista asuinympäristöä. Ensimmäisen polven kaupunkilaiset ovat kärsineet ahtaasta asumisesta, kiireestä ja juurettomuudesta. Lähes jokainen yrittää saada edes jonkinlaisen pakopaikan. Moni tyydyttää tämän tarpeensa kesämökillä. Vapaa-ajan asunto edustaa suomalaisille unelmaa paremmasta elämästä. Järvimaisema on heille vapauden maisema. Monet unelmoivat eläkevuosista, jolloin maalla asumisesta voi nauttia ympäri vuoden. Mökkeily merkitsee monille paluuta omille juurilleen. Mökkikulttuurillemme on ominaista, että metsitymme ihan kokonaisvaltaisesti. Toisin kuin keskieurooppalaiset pukeudumme vanhoihin mökki-vaatteisiin. Esimerkiksi Englannissa ja Ranskassa huvila-asukkaat erottuvat muusta väestä elämäntyylillään.
Ihminen kaipaa luonnon läheisyyteen ja maaseudun rauhaan. Elintaso on kohonnut. Vapaa-ajanviettomahdollisuudet ovat tulleet monipuolisiksi. Mökkeily on kuitenkin edelleen suosittu lomanviettotapa. Se tuo vaihtelua arkielämään. Mökkimatka, mökkimaisema ja liikkuminen luonnossa ovat tärkeä vastapaino arjen elämälle.
Ennen oli tapana, että ns. sivistyneistö muutti kesäksi huvilalle. Huvila on sanana niin outo, että sen käyttö on lähes kokonaan unohtunut. Komeaakin vapaa-ajan asuntoa kutsutaan nykyään mökiksi.
Suomalaiset ovat kesämökkeilijöinä aivan omaa luokkaansa. Enemmän kuin joka viidennellä taloudella on vapaa-ajan asunto. Kesämökkejä ja kakkosasuntoja on kaikilla, joilla siihen on mahdollisuus. Suomalaisten mielestä samanlaista mökki-ilmiötä ei ole muualla maailmassa. Ulkomaalaiset ihmettelevät, miten suomalaisilla on varaa pitää kahta asuntoa. Omistaja majailee toisessa. Toinen on tyhjillään. Myös norjalaiset ja kanadalaiset uskovat, että mökkeily on juuri heille tyypillinen kansallinen ominaisuus.
Mökin viehätys perustuu ympäristöön ja maisemaan, joka auttaa irrottautumaan arjesta. Mökki on useimmiten järven- tai merenrannalla. Usein se sijaitsee entisellä kotiseudulla. Rannalla on sauna. Sauna lämpiää joka päivä. Sauna on kaikkein pyhin paikka. Se on mökillä olennaisin ja perinteisin asia.
Mökillä olo ei useinkaan ole huvia, vaan täyttä työtä. Mökki on työleiri ja puuhamaa. Siellä ei olla ja laiskotella. Siellä hakataan halkoja, hoidetaan kasvimaata, korjataan satoa, kalastetaan, perataan kaloja ja tietysti — grillataan makkaraa. Mökille paluu merkitsee myös paluuta perusarvojen äärelle. Askeettinen elämä tuntuu kunnialliselta. Mökillä jokainen voi näyttää, että osataan tehdä jotain myös käsillä. Kun yksi projekti on valmis, pitää keksiä uusi.
Suomalainen nauttii vapaa-ajan asuntonsa puuttuvista mukavuuksista. Hän kantaa vettä, pesee astiat ja pyykit käsin ja käyttää ulkokäymälää. Viime aikoina suomalainen on itsekin alkanut ihmetellä tätä. Nuorempi väki haluaa jo vapaa-ajan asuntoonsa kaikki mukavuudet. Vanhemmat nauttivat edelleen kynttilänvalosta.
Pienille kunnille mökkiläiset ovat tervetullut taloudellinen lisä. Kunnat perivät mökistä ja tontista kiinteistöveroa. Kauppa piristyy ja palveluille on kysyntää. Suomen noin puolesta miljoonasta kesämökistä yli puolet on eteläisessä ja läntisessä Suomessa.
Ulkomaalaiset tekevät vuosittain useita satoja mökkikauppoja. Suurin osa kiinteistöistä myydään venäläisille*. Muut ostajaryhmät ovat ruotsinsuomalaiset ja keskieurooppalaiset pariskunnat, joista toinen puoliso on suomalainen. Varsinkin Etelä-Karjalan ja Etelä-Savon mökkikaupoissa on ollut useita satoja venäläisiä ostajia. Monet suomalaiset haluaisivat ostaa mökkitontin Venäjän puoleisesta Kamalasta. Se ei kuitenkaan vielä ole ollut mahdollista.
