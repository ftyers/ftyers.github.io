Suomessa ihmiset ovat tänään olleet mukana ilmastomarssilla.  Ilmastomarssilla oli Helsingissä tuhansia ihmisiä. Marssijat halusivat, että poliitikot kiinnittävät huomiota ilmastonmuutokseen.   Marssi päättyi Eduskuntatalolle. Siellä oli poliitikkoja marssijoita vastassa.  Poliitikot kertoivat, mitä puolueet aikovat tehdä ilmastonmuutoksen takia.  Saudiarabialaisen toimittajan erikoisesta tapauksesta on saatu uusia tietoja.  Toimittaja meni Turkissa Saudi-Arabian konsulaattiin hoitamaan asioita kolme viikkoa sitten. Sitten hän katosi.  Toimittaja oli kirjoittanut juttuja, joissa hän arvosteli Saudi-Arabian kruununprinssin hallintoa.  Nyt Saudi-Arabia on ilmoittanut, että toimittaja kuoli tappelussa konsulaatissa.   Suomalainen professori Hannu Juusola tietää paljon Lähi-idän asioista. Hän sanoo, että Saudi-Arabian selitystä ei usko kukaan. Professori uskoo, että toimittaja tapettiin, koska Saudi-Arabian hallinto määräsi niin.   Toimittajan tapauksesta on tullut iso kansainvälinen selkkaus.  Yhdysvaltain presidentti Donald Trump on ainoa, joka sanoo, että hän uskoo toimittajan kuolleen vahingossa tappelussa. Yhdysvallat ja Saudi-Arabia ovat liittolaisia.
