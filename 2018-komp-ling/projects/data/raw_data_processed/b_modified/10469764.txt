Monet työntekijät ovat olleet lakossa maanantaina. Lakko jatkuu vielä tiistaina.
Lakko vaikuttaa monien elämään. Esimerkiksi kaikissa päiväkodeissa ja kouluissa ei tehdä ruokaa. Siksi lapset ovat syöneet omia eväitä.
Yhteensä yli 10 000 työntekijää on lopettanut työt maanantain ja tiistain ajaksi. He ovat suuttuneet, koska hallitus suunnittelee uutta irtisanomislakia. Jos laki tulee voimaan, pienten firmojen on helpompi irtisanoa työntekijöitä.
Vartijat aloittavat lakon keskiviikkona. Lakko kestää perjantaihin asti.
Vartijat eivät tee työtä 3 päivään, koska vartiointialalla on riitaa palkoista. Ammattiliitto PAM kertoo, että riita koskee noin 8500 työntekijää. He tekevät esimerkiksi vartijan, turvatarkastajan ja vahtimestarin töitä.
Afganistanissa on ollut vaalit. Afganistanilaiset valitsivat viikonloppuna uuden parlamentin.
Terroristijärjestöt häiritsivät vaaleja. Kymmeniä ihmisiä kuoli vaalien aikana väkivallan takia. Äänestäjien suurin toive on, että Afganistaniin tulee rauha.
Monet toivovat myös, että naisten asema paranee. Hyvä asia oli jo se, että vaaleissa oli yli 400 naisehdokasta.
Seuraavaksi lasketaan äänet. Noin 2 kuukauden päästä tiedetään, ketkä pääsevät Afganistanin parlamenttiin.
Suomessa tutkitaan, mitä on onni. Viime keväänä YK:n eli Yhdistyneiden kansakuntien raportti kertoi, että Suomi on maailman onnellisin maa.
Nyt tutkijat selvittävät, mikä tekee suomalaiset onnellisiksi. Asiaa tutkitaan Instagram-kuvista.
Tutkija Eemeli Hakoköngäs kertoo, että suomalaisten onnellisissa kuvissa näkyvät perhe ja ystävät. Myös hyvä ulkonäkö kuuluu suomalaisten onneen.
Kun suomalaisten kuvia verrataan muiden kuviin, huomataan yksi iso ero. Luonto kuuluu suomalaisten onneen. Suomalainen voi ottaa onnellisen kuvan, jossa on esimerkiksi vain metsä tai järvi.
Sää on syksyistä.
Tiistaina Etelä-Suomessa sataa vettä. Muualla maassa on poutaa eli vettä ei sada.
Tiistaina lämpötila on alle 10 astetta koko maassa. 
