Suomen kaupungeissa on kesällä hiljaista. Hiljaisinta on viikonloppuina ja heinäkuussa. Kaupungeissa on vain ulkomaalaisia turisteja, jotka ihmettelevät, miksi kadut ovat tyhjiä ja joka paikka on kiinni.

Esimerkiksi juhannus Helsingissä voi olla turistille iso pettymys. Monet kaupat ja jopa ravintolat ovat kiinni, ja kaupungin ainoa tapahtuma on Seurasaaren juhannusjuhla. Heinäkuussa myös monet tehtaat, terveysasemat ja päiväkodit ovat kiinni.

Melkein miljoona suomalaista lomailee heinäkuussa. Monet aloittavat loman jo juhannuksena.

Kesälomalla suomalainen haluaa olla mökillä. Suuri osa mökeistä on metsän keskellä ja järven rannalla. Suomalaiselle on tärkeää, että uimavesi on puhdasta ja rannassa on hyvä uida.

Suomessa on yli puoli miljoonaa kesämökkiä. Mökkejä on paljon, koska Suomessa riittää tilaa ja täällä on kymmeniätuhansia järviä. Suomen pinta-alasta 10 prosenttia on vettä.

Ennen suomalainen rakensi mökin itse. Nyt monet ostavat valmiin mökin. Mökkejä myös vuokrataan paljon. Markkinoilla on noin 25 000 vuokramökkiä.

Kesämökki ei saa olla liian kaukana kotoa. Ajomatka kotoa mökille saa kestää korkeintaan kaksi tuntia. Mökillä pitää olla sauna. Usein mökillä on myös kasvimaa ja marjapensaita.

Mökillä tehdään paljon mökkitöitä. Niitä ovat esimerkiksi puiden pilkkominen, kasvimaan kitkeminen ja vedenkanto.

Mökillä pitää myös olla vene. Monille ihmisille on tärkeää päästä liikkumaan järvellä ja tehdä esimerkiksi kalastusretkiä. 

Mökillä suomalainen pukeutuu mökkivaatteisiin. Ne ovat usein vanhoja, eikä haittaa, jos ne ovat rikki. Kun suomalainen pukee ylleen mökkivaatteet, hän voi unohtaa arjen ja työn.

Mökillä suomalaiset haluavat hiljaisuutta, omaa rauhaa ja tilaa. Mökkihulluus-kirjassa sanotaan, että mökki on suomalaiselle toinen todellisuus.

Arkistotoimittajat: Tuuli Raento, Katriina Parviala ja Nilla Nuto

