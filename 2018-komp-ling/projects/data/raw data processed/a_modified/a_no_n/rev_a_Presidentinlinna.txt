Presidentinlinna täyttyi jälleen juhlijoista Koko Suomi juhli itsenäisyyspäivää sunnuntaina 6. joulukuuta. Presidentinlinnan juhlaan oli tällä kertaa kutsuttu 1800 vierasta.
Linnan juhlien teemana oli suomalainen kulttuuri. Siksi vieraina oli paljon eri alojen taiteilijoita. Linnassa soi paljon Jean Sibeliuksen, Toivo Kärjen ja Tapio Rautavaaran musiikkia. Heillä kaikilla on tänä vuonna juhlavuosi. Sibeliuksen syntymästä on kulunut 150 vuotta. Kärjen ja Rautavaaran syntymästä on 100 vuotta.
Linnan juhlien vieraina oli jälleen paljon sotaveteraaneja. Presidenttipari liikuttui, kun simolaiset veteraanit esittivät laulun Veteraanin iltahuuto.
Vieraina oli myös paljon entisiä mäkihyppääjiä, kuten Toni Nieminen, Jari Puikkonen ja Matti Nykänen.
Melkein puolet suomalaisista seurasi Linnan juhlia televisiosta. Katsojia oli keskimäärin 2,3 miljoonaa, kertoi Yle. Noin kello 20 katsojia oli peräti 2,6 miljoonaa. Se on 2000-luvun ennätys.
– Suomi tarvitsee yhteisiä, positiivisia kokemuksia. Tähän tarpeeseen itsenäisyyspäivä ja Linnan juhlat vastaa hyvin, arvioi tuottaja Marko Krapu Ylestä. Hän oli itsenäisyyspäivän ohjelmiston päätuottaja.
Television katsojat saivat äänestää, kuka oli illan paras pukeutuja. Ylen äänestyksessä naisten voiton vei näyttelijä Tiina Lymi, jolla oli korsettimainen iltapuku. Puvussa on draamaa, sanoi muotiasiantuntija Sami Sykkö.
Juontaja Arman Alizad voitti miesten äänestyksen. Alizadin puku muistutti elokuvahahmo James Bondin tyyliä.
