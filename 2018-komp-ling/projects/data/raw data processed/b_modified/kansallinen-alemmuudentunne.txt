Vuosisatojen ajan Suomi on vastaanottanut maahantunkeutujien hyökkäykset ja vieraitten kulttuurien vaikutukset. Se on ollut suomalais-ugrilainen saareke skandinaavien ja slaavien välissä. Joitakin vaikutuksia se on omaksunut.Toiset se on torjunut. Ulkoa tullut piirre on saattanut vahvistaa kyseistä kotoista ominaisuutta. Sellaisia ovat esimerkiksi ruotsalainen siisteys ja venäläinen kärsivällisyys. Jokin ominaisuus on tullut maahan kummaltakin naapurilta. Silloin vaikutus on ollut teholtaan kaksinkertainen. Tällaisia ominaisuuksia ovat juopottelu ja synkkämielisyys.
Arvellaan, että lännestä olemme saaneet seuraavanlaisia ominaisuuksia: huolenpito, taisteluhenki, siisteys, työmoraali, synkkämielisyys, säntillisyys, rehellisyys, oikeudenmukaisuus, juopottelu. Idästä taas ovat tulleet mielikuvitus, synkkämielisyys, musiikki, kärsivällisyys, omintakeisuus ja juopottelu. Näistä ovat syntyneet kansalliset ominaisuutemme: sisäänpäin kääntyneisyys, varautuneisuus, sisu, taisteluhenki, velkaantumisen pelko, kekseliäisyys, siisteys ja juopottelu.
Ei ole siis ihme, että suomalainen mies tunnetaan ulkomailla lähinnä siistinä, urhoollisena, itsepäisenä ja melko synkkämielisenä ryyppymiehenä.
Alemmuuskompleksi on myös tyypillinen kansallinen ominaisuus. Suomi on pieni maa eikä sitä juurikaan tunneta maailmalla. Suomalainen on arka esittelemään ulkomailla maataan, sen kulttuuria, politiikkaa ja jokapäiväistä elämää. Toisaalta suomalainen ihmettelee, kun joku ulkomailla ei tiedä Suomesta mitään.
Kulttuurien välinen vuorovaikutus vähentää ennakkoluuloja. Suomalaisilta kysyttiin arvelua siitä, mitä ruotsalaiset heistä ajattelevat. Suurin osa arvioinneista oli kielteisiä: tyhmä, takapajuinen, juoppo. Sitten ruotsalaisilta kysyttiin, niitä mieltä he olivat suomalaisista. Suomalaisia pidettiin arkoina ja melankolisina, mutta ystävällisinä.
Kansallinen ylpeys viihtyy merkillisellä tavalla kansallisen alemmuuskompleksin rinnalla. Monilla suomalaisilla on vuoria siirtävä usko siihen, että jokin tuote on erinomainen vain siksi, kun se on suomalainen. Tosiasia kuitenkin on, ettei Suomen korkeaa teknologiaa tunneta riittävän hyvin. Englantilainen ei tiedä syövänsä suomalaista voita. Lakat ja puolukat, poronliha ja leipäjuusto ovat maailmalla tunnettuja herkkuja. Arabian Muumi-mukit tai Teema-astiat löytävät tiensä ulkomaiden keittiöihin. Marimekkoon pukeutui jo USA:n presidentti Kennedyn vaimo. Fazer, Valmet, Iittala ja Fiskars ovat hyvin tunnettuja suomalaisia tuotteita. Angry Birds-linnut ovat lentäneet maailman lasten ja nuorten koteihin. Suomi tunnetaan myös menetetystä ylpeydenaiheesta. Maailmalla ei enää puhuta suomalaiseen Nokia-matkapuhelimeen.
Perfektionismi, täydellisyyden tavoittelu, liittyy läheisesti edellisiin. Suomalainen kuvittelee, ettei hän puhu vierasta kieltä riittävän hyvin. Hän vaikenee mieluummin. Paljon puhuttu 
small taik
 olisi kuitenkin tärkeä kansainvälisessä seura- ja liike-elämässä. Suomalaiset pitävät itseään kielellisesti aika kömpelöinä. Sanotaan, että suomalainen mies ”ei puhu eikä pussaa”.

