Äitienpäivä on tänä vuonna 8.5. Silloin Immaculée Mukakarera saa kunniamerkin. Suomen presidentti on myöntänyt kunniamerkin Immaculéelle, koska Immaculée on tehnyt hyvää työtä kasvattajana.
Immaculée Mukakarera pakeni lasten kanssa Ruandan sotaa. Turvapaikka löytyi Suomesta. Immaculée on pitänyt huolta siitä, että perhe on kotoutunut hyvin. Lapsilla on hyvä koulutus ja hyvät ammatit.
Mukakareran oma ammatti on opettaja. Suomessa hän on opettanut maahanmuuttajia lukemaan ja kirjoittamaan suomea. Immaculée on myös näyttänyt esimerkkiä: Hän suoritti suomen kielen YKI-testin 64-vuotiaana.
Selkouutisten haastattelussa Immaculée Mukakarera kertoo elämästä äitinä ja opettajana. Haastattelussa on mukana myös Immaculéen tytär Dorcine Mukarugira.
