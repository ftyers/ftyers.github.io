Hallitus yrittää sopia riitaa irtisanomislaista. Hallitus tapasi ammattijärjestöjen puheenjohtajia torstaina.
Ammattijärjestöt saivat hallitukselta uuden ehdotuksen, miten riita voidaan ratkaista. Ammattijärjestöt aikovat kommentoida ehdotusta perjantaina.
Ammattijärjestö Akavan puheenjohtaja Sture Fjäder saa kritiikkiä. Syynä on Fjäderin mielipide maahanmuuttajien palkoista.
Fjäder ehdotti keskiviikkona, että maahanmuuttajalle voidaan maksaa pienempää palkkaa kuin suomalaiselle, jos hänellä ei ole koulutusta. Se on tapa auttaa maahanmuuttajaa saamaan työtä, Fjäder sanoi.
Akava on korkeasti koulutettujen järjestö. Järjestössä monet ovat suuttuneet Fjäderin ehdotuksesta. Arvioidaan, että puheenjohtaja Fjäder voi jopa saada potkut.
Suomi aikoo kieltää alaikäisten avioliitot kokonaan. Alaikäiset ovat alle 18-vuotiaita.
Nykyään alaikäiset voivat hakea poikkeuslupaa mennä naimisiin. Esimerkiksi viime vuonna viranomaiset saivat 11 hakemusta. 7 hakemusta hyväksyttiin.
Usein poikkeusluvan hakija on 17-vuotias tyttö, joka haluaa naimisiin uskonnon tai raskauden takia. Alle 17-vuotias on saanut poikkeusluvan vain harvoin.
Hallitus haluaa muuttaa lakia niin, että poikkeuslupaa ei voi enää hakea. Lain muuttamisesta päättää eduskunta eli Suomen parlamentti.
Lappajärvellä juhlitaan uutta maailmanmestaria. Painija Petra Olli on kotoisin Lappajärveltä.
Olli voitti MM-kultaa keskiviikkona Unkarissa. Olli on ensimmäinen suomalainen naispainija, joka on maailmanmestari.
Lappajärven asukkaat ovat ylpeitä maailmanmestarista. Lappajärven kunta aikoo järjestää Ollille isot juhlat.
Olli saa myös lahjan, mutta Lappajärven kunnanjohtaja ei vielä osaa sanoa, mikä lahja on.
