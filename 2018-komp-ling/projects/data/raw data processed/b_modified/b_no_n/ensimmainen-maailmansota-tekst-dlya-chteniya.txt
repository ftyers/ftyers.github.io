1900-luvun alussa Euroopan suurten valtioiden  keskinäiset suhteet  olivat melko huonot. Valtiot kilpailivat keskenään monissa asioissa, kuten siirtomaiden hankkimisessa, teollisuudessa ja kaupankäynnissä. Joillakin mailla oli myös yhteisiä  tavoitteita , ja ne olivat liittoutuneet toistensa kanssa. Saksa, Itävalta-Unkari ja Italia kuuluivat kolmiliittoon, ja Ranska ja Venäjä kuuluivat kaksiliittoon. Iso-Britannia  oli solminut  yhteistyösopimuksen sekä Ranskan että Venäjän kanssa.
Vaikka Euroopan maiden välillä oli jo kauan ollut kiistoja, vasta Itävalta-Unkarin ja Serbian välinen kiista sytytti suursodan. Serbia halusi olla yhtä suuri valtio kuin kaikki muutkin ja halusi itselleen Bosnian ja Hertsegovinan, jotka kuuluivat Itävalta-Unkarille. Monet Bosnian ja Hertsegovinan asukkaat halusivat itsekin, että alueet  liitettäisiin  Serbiaan tai että ne saisivat itsenäisyyden. Itävalta-Unkari ei kuitenkaan halunnut  luopua  alueista. Tämän takia bosnialainen Gavrilo Princip surmasi Itävalta-Unkarin arkkiherttuan, eli tulevan kuninkaan, Frans Ferdinandin 28.6.1914. Itävalta-Unkari syytti Serbiaa kruununperillisen murhasta ja julisti sodan Serbialle 28.7.1914.
Saksa auttoi Itävalta-Unkaria sodassa, ja maita sanottiin keskusvalloiksi. Serbian puolelle tulivat Venäjä, Ranska ja Iso-Britannia, ja näitä maita sanottiin ympärysvalloiksi. Saksan ja Itävalta-Unkarin kanssa kolmiliittoon kuulunut Italia kuului sodassa ympärysvaltoihin.
Keskusvallat ja ympärysvallat taistelivat keskenään monessa eri paikassa. Lännessä,  länsirintamalla,  taistelivat Saksa ja Ranska. Saksalaiset yrittivät  valloittaa  Ranskan, mutta eivät onnistuneet. Sota oli asemasotaa, mikä tarkoittaa, että sotilaat taistelevat yhdessä paikassa eivätkä tee suuria hyökkäyksiä. Idässä, itärintamalla, taistelivat yhdessä Saksa ja Itävalta-Unkari Venäjää vastaan. Aluksi venäläiset voittivat taisteluita, mutta elokuussa 1914 he hävisivät saksalaisille Tannenbergin taistelun. Tämän jälkeen saksalaiset valloittivat alueita Venäjältä. Vuonna 1917 Yhdysvallatkin tuli mukaan sotaan ja liittyi ympärysvaltoihin. Sodassa oli mukana yhteensä yli 20 valtiota.
Maaliskuussa 1918 Saksa solmi rauhan Venäjän kanssa. Sen jälkeen Saksa hyökkäsi uudelleen Ranskaan, mutta hävisi taistelun Yhdysvaltoja ja muita ympärysvaltoja vastaan. Ensimmäinen maailmansota  päättyi  rauhaan, joka solmittiin Ranskassa, Versaillesin kaupungissa kesäkuussa 1919. Koska teollisuus ja tekniikka  olivat kehittyneet  paljon, sodassa käytettiin uusia aseita. Niitä olivat tankit eli suuret hyökkäysvaunut, lentokoneet, taistelukaasut sekä konekiväärit. Siksi ensimmäisessä maailmansodassa kuoli enemmän ihmisiä kuin missään muussa sodassa aikaisemmin.
Muut maat olivat sitä mieltä, että Saksa oli syyllinen ensimmäiseen maailmansotaan. Saksa joutui  luovuttamaan  monia alueita muun muassa Puolalle ja Ranskalle. Saksassa ei saanut olla paljon aseita eikä suurta armeijaa. Saksalaiset pitivät rauhanehtoja kovina ja  epäoikeudenmukaisina  eli heille väärinä. He sanoivat rauhaa häpeärauhaksi. Mikään valtio ei enää halunnut sotaa. Siksi  perustettiin  Kansainliitto, joka  valvoi , ettei sotia enää tulisi.
