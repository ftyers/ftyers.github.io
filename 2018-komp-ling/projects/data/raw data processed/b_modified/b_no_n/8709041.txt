Hyvä selkouutisten katselija ja kuuntelija!
Olet ehkä huomannut, että tavalliset tv-uutiset voivat olla vaikeita. Kerron sinulle nyt hyvän keinon, joka auttaa sinua seuraamaan uutisia televisiosta. Se on uutistekstitys.
Me täällä Ylessä teemme suomenkielisen tekstityksen kaikkiin illan suomenkieliisiin tv-uutisiin. Uutiset tulevat kanavalta TV1 kello 15, 17, 18 ja 20.30 ja kanavalta TV2 kello 21.50.
Näissä uutisissa ei ole samanlaista tekstitystä kuin television selkouutisissa. Selkouutisissa tekstitys ja uutistenlukijan puhe ovat ihan samat. Muissa uutisissa se ei ole mahdollista, koska niissä puhutaan paljon ja nopeasti. Uutistenlukijan lisäksi niissä on paljon haastateltavia, jotka voivat puhua puhekieltä tai murretta. Siksi teemme tekstityksen niin, että lyhennämme ja yksinkertaistamme sitä, mitä puheessa sanotaan.
Tekstityksen avulla katsoja voi ehkä ymmärtää myös ne kohdat uutisista, joissa puhe on tosi nopeaa tai epäselvää. Siksi tekstitys sopii hyvin katsojalle, jonka äidinkieli ei ole suomi.
Jos katsot television selkouutisia, saat niihin tekstityksen automaattisesti. Muissa tv-uutisissa niin ei ole. Sinun täytyy itse valita tekstitys.
Se tapahtuu näin: - Valitse television tekstityskieleksi hollanti (hol, ned tai dut) ja toissijaiseksi kieleksi suomi, niin tekstitys tulee uutisiin aina. Suomenkielinen tekstitys tulee silloin myös muihin suomenkielisiin ohjelmiin.
- Jos haluat tekstityksen vain uutisiin, valitse uutisten alussa television kaukosäätimen tekstityspainikkeella (sub) kieleksi hollanti.
Toivottavasti tekstityksestä on sinulle apua, kun katsot tv-uutisia!
