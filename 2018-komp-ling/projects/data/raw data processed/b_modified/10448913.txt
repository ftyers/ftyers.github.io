Liha- ja ruokayhtiö HKScan irtisanoo paljon työntekijöitä.165 työntekijää saa potkut. 
Yhtiö sanoo, että se joutuu myös lomauttamaan työntekijöitä, jotka jäävät töihin. 
Joulun aikaan lihayhtiöllä menee hyvin, kun suomalaiset ostavat joulukinkkuja.Kesällä suomalaiset ostavat grilimakkaraa ja lihaa. 
Keväällä ja syksyllä yhtiöllä menee huonommin. 
Välimerellä Mallorcan saarella on ollut pahoja tulvia rankkasateen takia. Vettä satoi eilen illalla paljon lyhyessä ajassa. 
Ainakin 9 ihmistä on kuollut ja monta ihmistä on kateissa. 
Kuolleiden joukossa oli turisteja Britanniasta ja Hollannista. Mallorcalla käy paljon turisteja. 
Saari kuuluu Espanjalle. 
Keniassa on tapahtunut paha bussionnettomuus. Onnettomuudessa kuoli 50 ihmistä. 
Kenian poliisi kertoo, että bussi ajoi alamäessä ulos tieltä. Bussi putosi 20 metriä, ja bussin katto irtosi. 
Keniassa tapahtuu paljon onnettomuuksia liikenteessä. Liikenneonnettomuuksissa kuolee tuhansia ihmisiä joka vuosi. 
Joutsenet alkavat muuttaa etelään tähän aikaan vuodesta. Joutsenet lähtevät Suomen talvesta etelän lämpöön. 
Joutsenet ovat jo lähdössä matkaan ainakin Lapista. Ne lentävät joka vuosi samoja reittejä.
Joutsenet pysähtyvät syömään aina samoissa paikoissa, kun ne keräävät voimia matkaa varten. Silloin lintuharrastajat voivat nähdä tuhansia joutsenia yhdellä kertaa. 
Tänään tiistaina on vietetty Aleksis Kiven päivää. 
Aleksis Kivi on Suomen kansalliskirjailija.Kiven tärkein kirja on Seitsemän veljestä. Se ilmestyi vuonna 1870 eli melkein 150 vuotta sitten. 
Tutkija Teemu Keskisarja sanoo, että Kivi oli äidinkielinero. Keskisarja on kirjoittanut tutkimuksen Aleksis Kivestä. 
Selkouutiset kävi katsomassa, mitä tapahtuu Pihlajiston ala-asteen valmistavalla luokalla. 
Videon voit katsoa Selkouutisten nettisivulla. 
