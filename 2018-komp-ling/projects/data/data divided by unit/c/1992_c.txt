Vaitioloa kesti jokusen sekunnin. -- Niin, asian laita on sellainen! Jos te vielä kerrankaan ... sanotte sanaakaan äidistäni, niin lennätte pää edellä portaita alas! -- Mikä sinun on? huudahti Rasumihin. -- Vai niin, onko asian laita sellainen? Lushin kalpeni ja puri huultansa. -- Kuulkaa herrani, alkoi hän painolla, samalla hilliten itseään, mutta kuitenkin oli hänen vaikeata hengittää vihansa vuoksi, -- ja heti sisään astuessani aavistin teidän olevan vihamielisen minulle, mutta jäin tänne kuitenkin tullakseni vielä paremmin vakuutetuksi siitä. Minä voisin antaa anteeksi sairaalle ja sukulaiselle paljon, mutta nyt ... en ... teille ... koskaan... -- Minä en ole sairas! huusi Raskolnikov. 