-- Ai, suokaa anteeksi, olkaa niin hyvä, -- sanoi hän tohtorille, jota ylösnoustessaan oli tyrkännyt. Luutnantti Kozeljtsov tunsi samassa veljensä ja astui hänen luokseen. -- Etkö tunne? -- sanoi hän hymyillen. -- A a-a! -- huudahti nuorempi veli: -- sepä ihmeellistä! -- ja rupesi suutelemaan veljeään. He suutelivat kolme kertaa, vaan kolmannella kerralla katsoivat hämmentyneinä toisiinsa, aivankuin kummallekin olisi pälkähtänyt päähän ajatus: miksi välttämättä juuri kolme kertaa? -- Kas niin, sepä oli hauska, -- virkkoi vanhempi, tarkastellen veljeä. -- Mennään portaille juttelemaan. 