vaan murhasin ... seuratessani auktoriteetin esimerkkiä... Aivan niin se tapahtui!... Sinä ehkä pidät sitä naurettavana? Niin, Sonja, naurettavinta on se, että se ehkä tosiaan oli naurettavaa. Sonja ei ollenkaan pitänyt sitä naurettavana. -- Sano mieluummin suoraan ilman mitään esimerkkejä, pyyteli hän vielä alakuloisempana. Raskolnikov kääntyi Sonjaan päin, katseli häntä surusasti ja tarttui hänen käteensä. -- Sinä olet oikeassa, Sonja. Kaikki tämä on lorua. Sinä kai olet kuullut, että äitini on köyhä? Sisareni on sattumalta saanut hyvän kasvatuksen, ollen nyt pakotettu kuleksimaan maailmassa opettajattarena. 