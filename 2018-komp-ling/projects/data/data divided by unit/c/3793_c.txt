-- Armeijaan. -- Olihan aikomuksenne viipyä vielä kaksi päivää. -- Mutta nyt lähden heti. Ja annettuaan määräyksiä lähtönsä johdosta, ruhtinas Andrei poistui omaan huoneeseensa. -- Kuulkaahan, rakkaani, -- sanoi Bilibin, tultuaan ruhtinas Andrein huoneeseen. -- Olen ajatellut teitä. Miksi lähdette? Ja osoittaakseen todistelunsa kumoamattomuuden, hän päästi kaikki kurtut kasvoiltaan. Ruhtinas Andrei katsahti kysyvästi toveriinsa eikä vastannut mitään. -- Miksi matkustatte? Tiedän teidän arvelevan, että velvollisuutenne on rientää armeijaan, kun sen asema on uhattu. Ymmärsin tämän, (_mon cher, c'est de l'heroisme_".[73] -- Ei lainkaan, -- sanoi ruhtinas Andrei. 