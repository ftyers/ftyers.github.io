"Te olette häpeämätön roisto," huusi Theresa. "Väitättekö emäntäni valehdelleen?" "Eikö teillä ole minulle mitään sanottavaa?" "Olen sanonut teille kaikki!" "Ajatelkaa vielä kerran, rouva Brackenstall. Eiköhän olisi parasta olla nyt aivan suora?" Hetkisen näkyi epäröimistä hänen kauneilla kasvoillaan. Sitten peitti ne äkisti joku voimakas mielijohde kuin naamio. "Olen sanonut jo teille, mitä tiedän." Holmes kohautti olkapäitään ja otti hattunsa. "Olen pahoillani", sanoi hän, ja enempää virkkamatta me yhdessä läksimme pois huoneesta ja koko talosta. Puistossa oli lammikko, ja sinne ohjasi ystäväni kulkunsa. 