Minulla on tuo tyhmä tapa saada pian kyyneliä silmiinsä. Sitä on jatkunut isäsi kuolemasta saakka. Minä itken niin helposti kaiken johdosta, mitä tapahtuu. Istu, rakas lapseni! Minä näen että sinä olet väsynyt. Mutta voi miten sinä olet likainen! -- Minä olin ulkona sateessa eilen, äiti... alkoi Raskolnikov. -- Mitäpä siitä, mitäpä siitä! keskeytti hänet Pulcheria Alexandrovna. -- Sinä kai luulet, että minä vanhan tapani mukaan alan tutkia sinua! 