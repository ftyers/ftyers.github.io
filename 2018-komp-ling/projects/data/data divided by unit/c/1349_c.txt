"Tiedätkö sinä sen?" ihmetteli Ruth värähtelevin huulin. Vastaukseksi äidin käsi kiertyi hänen ympärilleen, ja toinen käsi hyväili lämpimästi hänen kiharoitansa. "Hän ei puhunut mitään", kuului ryöppynä Ruthin huulilta. "Minä en tahtonut, että se tapahtuisi enkä minä olisi koskaan antanut hänen puhua ... mutta hän ei vain puhunut." "Mutta ellei hän puhunut, ei mitään voinut tapahtuakaan, vai voiko?" "Mutta kuitenkin, siitä huolimatta." "Herran nimessä, lapsi, mitä sinä lörpöttelet?" hätäili rouva Morse. "En luule ymmärtäväni, mitä kuitenkin on tapahtunut. Mitä se oli?" Ruth katsahti äitiinsä hämmästyneenä. 