-- Minä? En ensinkään ole liikutettu, sanoi Rasumihin, mutta säpsähti kysymyksestä. -- Aivan varmaan, veikkoseni, sen huomaa helposti sinusta. Istuit tuolilla, missä sinulla koskaan ei ole tapana istua, kaukana syrjässä ja hypähdit äkkiä ylös ilman syytä, ikäänkuin sinulla olisi ollut suonenveto. Milloin olit surumielinen, milloin erinomaisen ilonen ja olit niin makea kuin puhtain sokeri. Sinä punastuit ja erittäinkin silloin, kun sait päivälliskutsun. -- Valehtelet!... Mitä sinä oikeastaan tarkotat? -- No, miksi vääntelet ja kääntelet itseäsi kuin koulupoika? Nyt punastut taas! 