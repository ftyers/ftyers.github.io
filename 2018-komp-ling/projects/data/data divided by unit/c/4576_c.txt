Sivistyksen maasta. Liian kauaksi minä lensin tulevaisuuteen: kauhu valtasi minut. Ja kun minä katselin ympärilleni, katso! silloin oli aika ainoa aikalaiseni. Silloin minä pakenin takaisin, kotiapäin -- ja yhä nopeammin: niin minä tulin teidän luoksenne, te nykyaikaiset, ja sivistyksen maahan. Ensi kerran minulla oli silmää teitä kohtaan ja hyvää mieltymystä: totisesti, kaipuu sydämessä minä tulin. Mutta mitä minulle tapahtui? Niin tuskissani kuin olinkin, -- minun täytyi nauraa! Milloinkaan ei silmäni nähnyt mitään niin kirjavatäpläistä! Nauramistani minä nauroin, jalkani vielä vavistessa ja sydämenikin: "täällähän on kaikkien värikuppien kotimaa!" -- sanoin minä. 