-- Elähän, odottelisit ennemmin! -- virkkoi vakuuttavasti arbuusin kaivelija. -- Yhtä kaikki! -- jupisi jalankulkija, pujahdellen yhdessä rykelmässä seisovien kuormarattaiden lomitse. III. Kyytiasema oli täynnä väkeä kun Kozeljtsov ajoi pihalle. Ensimäinen henkilö, jonka hän tapasi portailla, oli hintelä, hyvin nuori mies, katsastusmies, joka yhtämittaa riiteli kahden perässään käyvän upseerin kanssa. -- Kolmesta ei puhettakaan, kymmenen vuorokautta odottakaa! kenraalitkin odottavat, herra hyvä! -- puheli katsastusmies, tahtoen puhua pisteliäästi matkaa tekeville: -- en minä ainakaan rupea teille valjaisiin. 