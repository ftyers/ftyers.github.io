"Sen minä kirjoitan tänä iltana päiväkirjaani." "Minkä sitten?" "Että kärventynyt lapsi ei karta tulta." "Minä en ole edes kärventynyt. Minun siipeni ovat koskemattomat." "Te käytätte niitä kaikkeen muuhun paitsi lentoon." "Rohkeus on miehistä paennut naisiin. Se on uusi kokemus." "Teillä on kilpailija." "Kuka?" Lordi Henry nauroi. "Lady Narborough", hän kuiskasi. "Hän suorastaan jumaloi Doriania." "Te peloitatte minua. Rakkaus muinaisuuteen on vaarallinen meille romantikoille." "Romantikoille! Te osaatte käyttää kaikkia tieteen järjestelmiä." "Miehet ovat kasvattaneet meitä." "Mutta he eivät ole päässeet teistä selville." "Antakaa kuvaus meistä sukupuolena", kuului vaatimus herttuattaren puolelta. 