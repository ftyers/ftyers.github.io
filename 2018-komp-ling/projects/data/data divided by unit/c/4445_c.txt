Olkoon rakkautenne elämään rakkautta korkeimpaan toiveeseenne: ja korkein toiveenne olkoon elämän korkein aate! Mutta korkein aatteenne teidän tulee antaa minun käskeä itsellenne -- ja se kuuluu: ihminen on jotakin, joka täytyy tulla voitetuksi. Niin eläkää kuuliaisuuden ja sodan elämäänne! Mitä on kauan-elämisestä! Kuka sotilas tahtoo tulla säästetyksi! Minä en säästä teitä, minä rakastan teitä perinpohjin, veljeni sodassa! -- Näin puhui Zarathustra. Uudesta epäjumalasta. Paikka paikoin on vielä kansoja ja laumoja, ei kuitenkaan meillä, veljeni: täällä on valtioita. Valtio? Mikä se on? Hyvä! Nyt auki korvat, sillä nyt sanon teille sanani kansojen kuolemasta. 