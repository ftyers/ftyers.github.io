-- Nyt ainakin pidämme teidät kokonaan hallussamme, rakas ruhtinas, -- puhui pikku ruhtinatar, tietenkin ranskaksi, ruhtinas Vasilille, -- ette täällä pakene meiltä, kuten aina teitte Annetten illanvietoissa; muistatteko _cette chère Annette_?[88] -- Niin, mutta älkää alkako puhua politiikasta kuten Annette! -- Mutta meidän teepöytämme? -- Niin todellakin! -- Miksette te koskaan ollut Annetten luona? -- kysyi pikku ruhtinatar Anatolilta. -- Kyllä tiedän, kyllä tiedän, -- hän jatkoi, silmää iskien: -- veljenne Hippolyt on kertonut minulle teidän asioistanne. Ai, ai! -- hän häristi Anatolille sormellaan. -- Tunnen teidän kujeenne jo Parisin ajoilta. 