"Herra Jumala! Sinä, joka asut tuolla taivaissa, pelasta, armahda, suojele minua!" kuiskasi Rostof hiljaa. Husaarit saapuivat hevostensa luo, äänet kävivät kuuluvammiksi ja rauhallisemmiksi, paarit hävisivät näkyvistä. -- No, veliseni, joko pääsit ruudin hajuun?... -- huusi Denisof Rostovin korvaan. "Kaikki on päättynyt; mutta olenpa pelkuri, pelkuri olen", ajatteli Rostof ja, raskaasti huoahtaen, hän otti pitelijältä jalkaansa arastelevan Gratshikinsa ja asettelihe istumaan satulaan. -- Oltiinko nyt raehaulisateessa? -- kysyi hän Denisovilta. -- Vieläpä hyvässäkin! -- huusi Denisof: -- oivallisesti toimimme! 