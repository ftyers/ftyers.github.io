"Minä olin täysi kuin tynnyri. Oh, tyttö oli ihana! Billy saattoi minut kotiin." Martin nyökkäsi merkiksi, että hän kuunteli -- hänen tapansa oli kuunnella, puhuipa hänelle kuka hyvänsä -- ja kaatoi kuppiin haaleata kahvia. "Menetkö Lotusklubille tansseihin tänä iltana?" kysyi Jim. "Siellä tarjotaan olutta, ja jos ne Temescalin roistot tulevat, saattaa siellä syntyä tappelu. Mutta siitä minä kyllä en välitä. Joka tapauksessa aion viedä tyttöni mukana. Saakeli, miltä minun suuni maistuu!" Hän irvisteli ja väänteli naamaansa koettaen huuhtoa pahan maun pois haalealla kahvilla. 