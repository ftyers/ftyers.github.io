-- Keneltä minä saan rahat? mutisi majuri, joka oli voittanut kahdeksan ruplan verran. -- Olen pannut peliin yli kaksikymmentä ruplaa, nyt olen voittanut enkä saa mitään. -- Mistä minä maksan? -- sanoi pankinpitäjä: -- kun pöydällä ei ole rahaa. -- Siitä minä en välitä! -- huusi majuri nousten istualtaan -- minä pelaan teidän kanssanne enkä hänen. -- Hikinen upseeri tulistui äkkiä. -- Olenhan sanonut, että maksan huomenna: kuinka rohkenette puhua minulle hävyttömyyksiä? --. Minä sanon, mitä tahdon! eihän tuolla tavalla kukaan tee! -- kiljasi majuri. 