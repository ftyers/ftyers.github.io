-- Mitä, olisinko tosiaan päästänyt joitakin lausuntoja? huudahti Svidrigailov naivisti panematta huomiota siihen epiteettiin, millä Raskolnikov oli kunnioittanut hänen tarkotuksiaan. -- Juuri nyt esim. olitte hieman varomaton. Miksi osotitte pelkäävänne? -- Minäkö pelkäisin, pelkäisin teitä? Ennen tulee teidän pelätä minua, chère ami. Mutta mitä lorua se taas on... Minä olen saanut liiaksi päähäni, huomaan sen itse. Olinpa vähällä paljastaa itseni. Hiiteen koko viini! Vettä tänne! 