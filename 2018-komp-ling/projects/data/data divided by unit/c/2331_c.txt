-- Te vuokrasitte siis tämän huoneen Kapernaumovilta? -- Niin. -- Asuuko hän tuolla oven takana? -- Kyllä ... hänellä on myöskin tällainen huone. -- Asuvatko he kaikki yhdessä huoneessa?... -- Kyllä, joka ainoa. -- Minä pelkäisin yöllä teidän huoneessanne, sanoi hän synkästi. -- Väki, jonka luona asun, on hyvin ystävällistä ja miellyttävää, vastasi Sonja, joka ei vielä ollut saavuttanut mielenmalttiaan, --kaikki huonekalut, kaikki ... kaikki, mitä täällä on, on heidän. He ovat hyvin kilttejä, lapset tulevat usein minun luokseni... -- Hänhän änkyttää? 