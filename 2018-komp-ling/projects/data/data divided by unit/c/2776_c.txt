-- Jumalan kiitos! _Juuri sitä_ minä ja Sofia Semjonovna pelkäsimme. Sinä siis vielä luotat elämään! Jumalan kiitos! Jumalan kiitos! Raskolnikov nousi katkerasti. -- Minä en usko mitään. Mutta minä olin juuri äitini luona, syleilin häntä ja yhdessä vuodatimme kyyneleitä. Minä en usko mitään ... ja kuitenkin kehoitin häntä rukoilemaan puolestani. Jumala tietäköön, mitä se merkitsee, Duneshka. Minä en ymmärrä sitä. 