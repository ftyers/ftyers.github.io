-- Mehän saamme vieraita, ruhtinas, -- sanoi neiti Bourienne, avaten ruusunpunaisilla käsillään valkeata lautasliinaa. -- Hänen ylhäisyytensä, ruhtinas Kuragin kuuluu saapuvan poikineen, -- sanoi hän kysyvästi. -- Hm ... mokomakin ylhäisyys, piimäsuu ... minä hänet ensin määräsin ministeriöön, -- sanoi ruhtinas halveksuen. -- Mutta miksi on hänellä poika mukana, sitä en voi käsittää. Ruhtinatar Lisa Karlovna ja ruhtinatar Maria kenties tietävät; minä vain en tiedä, miksi hän tuo poikansa tänne. Ei ainakaan minua varten. (Ja hän katsahti punastuneeseen tyttäreensä.) Oletko sairas? Varmaankin ministerikauhusta, kuten tuonaan Alpatitsh pöllö. -- En, isä rakas. 