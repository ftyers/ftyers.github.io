-- Ensin haudattuanne Marfa Petrovnan? -- Vaikka niinkin, hymyili Svidrigailov avomielisesti... -- Mitä muuta? Tuntuu siltä kuin te pitäisitte vääränä sitä, että puhun niin kevytmielisesti naisista? -- Tahdotteko sillä sanoa, että minä pidän kevytmielisyyttä jonakin pahana? -- Kevytmielisyyttä? Te siis halusitte päästä siihen. Minä tahdon alottaa samalla teille, mitä yleensä ajattelen naisista. Olen nyt sitä paitsi hyvällä puhetuulella. Sanokaa minulle, miksi en olisi avomielinen? Miksi halveksuisin naisia, vaikka olen sen sukupuolen ystävä? Onhan sekin jotakin tointa. 