"Minähän olen jo kertonut koko tapahtuman teille, herra Hopkins", sanoi hän väsyneesti. "Ettekö voisi kertoa sitä minun puolestani?" "No niin, jos pidätte sen tarpeellisena, niin kerron näille herroille, mitä on tapahtunut. Oletteko jo käyneet ruokasalissa?" "Pidin parempana ensin saada kuulla teidän armonne kertomuksen." "Olen hyvin kiitollinen teille, jos järjestätte asian. On kauheaa ajatella hänen vielä makaavan siellä!" Hän vapisi ja peitti hetkiseksi kasvot käsiinsä. Silloin laskeutui laaja hiha alas ja paljasti hänen kyynärvartensa. Holmes huudahti sen nähdessään. 