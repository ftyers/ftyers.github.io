-- Kyllä minä sinut! sanoi kreivitär. -- Äiti! mitä saamme jälkiruoaksi? -- huusi Natasha jo aivan rohkeasti ja oikullisen iloisesti, ollen jo ennakolta varma, että hänen päähänpistonsa vieraita huvittaa. Sonja ja lihava pikku Petja kyyristyivät nauramaan. -- Kysyinpäskin, -- kuiskasi Natasha pikku veljelleen ja Pierrelle, johon hän samassa vilkasi. -- Jäätelöä, mutta sinulle ei anneta, -- sanoi Maria Dmitrijevna. Natasha oli huomannut, ettei ole vaaraa, eikä hän sentähden Maria Dmitrijevnaakaan pelännyt. -- Maria Dmitrijevna! minkälaista jäätelöä? En pidä kermajäätelöstä. 