Huuto loppui ulvontaan; loppuäänet kuuluivat pihalta. Kaikki vaikeni taas. Mutta samalla alkoi useita ihmisiä meluten ja äänekkäästi ja kiihkeästi puhellen nousta portaita ylös. Heitä oli kolme tai neljä. Ylinnä kuului tuon nuoremman miehen heleä ääni. "Siinä he ovat!" Rajattomimmassa epätoivossaan meni Raskolnikov suoraan heitä vastaan. "Tulkoon mitä tulee! Jos he minut pidättävät, on kaikki menetettyä, jos he antavat minun mennä -- on myös kaikki menetettyä -- he tuntevat kyllä minut myöhemmin." He lähenivät yhä toisiaan; heidän välillään oli enää vain yksi porras -- ja äkkiä ... pelastumisen toive! Muutamia askelia alempana, oikealla ... 