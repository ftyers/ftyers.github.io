-- Miksi niin huudat! Aivan heidät peloitat, -- sanoi Boris. -- En sinua tänään odottanut, -- hän lisäsi. -- Vasta eilen annoin kirjeen eräälle Kutusovin adjutantille, ruhtinas Bolkonskille, jonka piti se sinulle toimittaa. En luullut hänen sitä niin pian perille saavan... No, miten on laitasi? Oletko jo ollut tulessa? -- kysyi Boris. Rostof ei heti vastannut, ravistihan vain husaaritakkinsa pauloihin kiinnitettyä yrjönristiä ja, näyttäen siteessä olevaa kättään, hän vilkasi hymähtäen Borikseen. -- Kuten näet, -- lausui hän viimein. 