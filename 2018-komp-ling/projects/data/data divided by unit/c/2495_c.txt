-- No, miten on asian laita? kysyi Lushin katsellen merkitsevästi häneen. -- Minä en tiedä... Minä en tiedä mitään siitä asiasta, vastasi Sonja vihdoin heikolla äänellä. -- Tosiaanko? Te ette siis tiedä mitään? kysyi Lushin valjeten sitten joksikin hetkeksi. -- Ajatelkaa asiaa, mamseli, ajatelkaa, sanoi hän ankaralla äänellä. -- Vielä tahdon antaa Teille miettimisen aikaa. Mutta muistakaa sanani! Ellen olisi täysin varma asiastani, en olisi suuren kokemukseni perusteella rohjennut esittää moista syytöstä Teitä vastaan. 