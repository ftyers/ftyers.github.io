Mutta hän tarttui käteeni ja me astuimme, innokkaasti keskustellen, eteenpäin. "On aika mennä kotiin, luulen minä; on jo kovin myöhä," sanoi Nastjenka vihdoin. "Niinpä tosin, Nastjenka, mutta minä en saa nyt unta enkä mene kotiin." "En minäkään luullakseni tule nukkumaan. Mutta seuraattehan minua?" "Joka tapauksessa!" "Mutta nyt menemme, kuin menemmekin kotiin!" "Kunniasanalla," vastasin minä nauraen. "Tulkaa siis!" "Menkäämme!" "Katsokaas taivasta, Nastjenka! Huomenna tulee olemaan ihmeteltävä päivä! Mikä sininen taivas, mikä viehättävä kuuvalo! Nähkääs, tuo kellahtava pilvi nielee kuun. Katsokaas! Eipä, se pilkistääkin esiin. 