Pauli tuli ovelle, joka oli paksua lasia. Siinä oli kyltti: Kaikki kovapintaiset lattiat ovat liukkaita kastuessaan. Pauli painoi nappulaa oven vieressä. Ovi huokaisi ja suhahti auki. Vähän nolotti painella nappeja, kun oli sentään terve mies. Pauli meinasi vahingossa sanoa aukeavalle ovelle kiitoksen. Ei sentään sanonut. Muuten joku valkotakkinen olisi kuullut sen ja sanonut: — Jaaha, mennäänpäs tuonne sitä pääkoppaa tutkimaan. Oven jälkeen oli portaat ja viivoja lattiassa. Pauli lähti menemään punaista viivaa pitkin. Suoraan. Oikealle. Vasemmalle. Sitten tuli laboratorion kyltti ja vuoronumeroautomaatti. 