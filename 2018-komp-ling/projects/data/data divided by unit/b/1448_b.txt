Mannerheim valkoisen Suomen ylipäälliköksi — Suomi kokee katkeran sisällissodan Venäjän vallankumous levisi myös Suomeen. Suomi julistautui itsenäiseksi maaksi 6. joulukuuta vuonna 1917. Suomen hallitus eli senaatti oli perustanut sotilaskomitean. Sen tarkoituksena oli valmistella Suomen vapaustaistelua, jossa venäläiset joukot ajettaisiin pois Suomesta. Mannerheim meni mukaan sotilaskomitean työhön. Lopulta maan hallitus kutsui hänet armeijan ylipäälliköksi. Itsenäinen Suomi oli jakautunut kahtia: punaisiin ja valkoisiin. Lisäksi maassa oli noin 40 000 venäläistä sotilasta, jotka piti saada pois maasta. Niin kauan kuin venäläiset sotajoukot olivat maassa, Suomi ei ollut aidosti itsenäinen maa. Maassa olikin syttymässä sisällissota valkoisten ja punaisten välille. 