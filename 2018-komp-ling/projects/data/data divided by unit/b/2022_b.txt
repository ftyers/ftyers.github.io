Kahville teki hänenkin mieli, ja saisi loppua tämä venkoilu. Muurarineito hymyili ja sanoi: — Kai täälläkin on semmoinen tapa, että tulokas tarjoaa kahvit? Pakko Leevin oli lauhtua. Hymy tuli silmännurkkiin. Muurari ojensi kätensä. — Olen Maikku vaan. Mennään kahville ja possumunkille. Minä tarjoan, hän sanoi. Siihen laukesi pattitilanne, ja koko porukka painui kahville. Kun oltiin palaamassa työhön, Leevi sanoi: — Jos sitten kokeillaan, kuinkas Maikun tavalla muurataan. 