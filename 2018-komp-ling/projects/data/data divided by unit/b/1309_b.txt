»Jää sinä, Olavi!» sanoi Koskelan isäntä peräpenkiltä. »Olisi hiukan puhumista.» Olavi tiesi, mistä isä tahtoi puhua — oli vain odottanut, milloin se tapahtuisi. He olivat nyt kolmisin, äiti uunin luona seisoen. »Istu!» kuului peräpenkiltä kylmästi. Olavi istuutui. »Minä tiedän, missä äitisi kävi yöllä. Ettet häpeä [1]!» Olavin pää painui alas. »Mitä sinä oikein aiot? Ruveta laittamaan lapsia piioille — vai?» »Isä!» Äidin ääni oli tuskainen. Peräpenkiltä lensi vihainen silmäys uunia kohti. 