Vastaanottoaulassa tiskin takana seisoi punatukkainen nainen. Jussi sanoi hänelle: — Päivää. Onko huonetta vapaana? Nainen pahoitteli: — Valitettavasti ei, kun on juuri konferenssi menossa ja on täyttä. Yksi sviitti on vapaa, mutta siinä on kolme huonetta. Jussi sanoi: — Minä menen sinne sitten. On ainakin tilaa olla. Punatukkainen hymyili niin kuin hyvälle asiakkaalle hymyillään. Hän sanoi kohteliaasti: — Kannamme kyllä matkatavarat. Jussi sanoi: — Kiitos vaan. Kyllä minä itse kassini vien. Ei siellä ole kuin varakalsarit ja sukat sekä prässihousut ja kauluspaita. 