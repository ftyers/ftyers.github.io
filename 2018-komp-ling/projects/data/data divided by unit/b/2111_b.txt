Suomen kieli kuuluu uralilaiseen kielikuntaan ja sen suomalais-ugri-laiseen haaraan. Suomalais-ugrilaisten kielten puhujia on tällä hetkellä noin 24 miljoonaa. Tunnetuimpia suomalais-ugrilaisia kieliä ovat suomen ohella unkari ja viro, joiden puhujat muodostavat maassaan myös itsenäisen kansakunnan. Suurin osa suomalais-ugrilaisista kielistä on alueellaan vähemmistökielenä. Useat kielikuntamme kielet ovat siitä syystä tällä hetkellä sukupuuttoon kuolemassa. Useimpia näistä kielistä puhutaan nykyisen Venäjän alueella ja Siperiassa. Eniten puhujia on unkarin kielellä, noin 15 miljoonaa. Toiseksi eniten puhujia on suomen kielellä: suomen kieltä puhuu noin 6 miljoonaa ihmistä. Uralilaisten kielten alkukoti on erilaisten tutkimusten perusteella sijoitettu Ural-vuoriston länsipuolelle, Volga-joen mutkaan, sen sivujokien Okan ja Kaman varsille.  Tärkeä todiste suomalais-ugrilaisten kielten sukulaisuudesta on vanha hunajan nimitys  mesi  (unkarin kielessä méz), joka esiintyy kaikissa ugrilaisissa kielissä. Suomalais-ugrilaisten kielten puhujat ovat olleet alkukantaisia metsästäjiä ja kalastajia. Tästä ovat osoituksena vanhat, elinkeinoa kuvaavat sanat kuten  jousi, nuoli ,  punoa, soutaa ,  suksi . Myös perhe ja sukulaiset ovat olleet tärkeä osa elämää, koska sukulaisuussuhteita ilmaisevia sanoja esiintyy runsaasti: äitiä merkitsevä  emä  (suomessa nykyään tuttu sanoissa  emäntä ,  emakko ),  isä ,  miniä ,  setä ,  vävy . Suomalaisten yhteys muihin ugrilaisiin kieliin on katkennut arvioiden mukaan jo pronssikaudella (esihistoriallinen ajanjakso, joka alkoi tuhansia vuosia ennen vuotta 0 eli ajanlaskun alkua). Silti yhteistä sanastoa löytyy. Aikojen saatossa suomalais-ugrilaiset kansat ovat olleet tekemisissä myös indoeurooppalaisten kanssa. Kielemme on saanut lainasanoja balteilta, germaaneilta ja slaaveilta. Nykyään voimakas vaikuttaja on englanti. 