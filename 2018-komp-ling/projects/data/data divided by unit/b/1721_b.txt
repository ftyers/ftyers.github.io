—     Anteeksi, saako tänne tulla? Kerttu kysyi. —     Kaikin mokomin! Herra siunaa, miun Afrikan lähetyskolehtiin antamat roposet on auttannu, vanha nainen riemuitsi. —     En mä tuu Afrikasta, Kerttu yritti korjata, mutta vanhus ei tainnut kuulla. —     Ai sie vissii tulit saarnan aihee takkii sit? —     Aiheen? Takki? Kerttu kysyi, mutta sulki heti suunsa ja rupesi keskittymään siihen, mitä saarnastuolin nainen sanoi mikrofoniin. Hän luki Raamattua: —     Minä olen valo ja olen tullut maailmaan siksi, ettei yksikään, joka minuun uskoo, jäisi pimeyteen. Jos joku ei noudata minun sanojani, vaikka on ne kuullut, en minä häntä tuomitse. En ole tullut tuomitsemaan maailmaa, vaan pelastamaan sen. 