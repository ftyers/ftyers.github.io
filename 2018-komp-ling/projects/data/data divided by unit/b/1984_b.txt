Käänsin nopsasti katseen ikkunasta ulos. Ajattelin, että niiden kuuluu vastata, jotka istuvat vastapäätä. Harmaapäinen mies yskäisi. Hän vilkaisi rannekelloaan. — Taitaapa olla pikkuisen myöhässä. Äsken vilahti vasta Äetsän asema ohi, hän sanoi. Vaimo vilkaisi miestään. Hän nyökkäsi sen oloisena, että varmaan ajatteli: Noin minäkin olisin vastannut. Hattumies haukotteli. — Oh-hoijaa. Sillä lailla. 