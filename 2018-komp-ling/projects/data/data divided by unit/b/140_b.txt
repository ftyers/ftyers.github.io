Vesi nousi hytissä nopeasti, vene natisi ja kallistui enemmän. Kalle istui kauhusta kankeana. Emmalla oli silmät suurina ja käsi suun edessä. Kalle kiljaisi hampaat kalisten: — Vene uppoaa! Patu katseli ympärilleen, mistä nyt löytyisi veneen tyhjennyspumppu? Ei sellaista näkynyt eikä siitä olisi apua ollutkaan koska vettä tuli tulvimalla. Sisällä näkyi pelastusliivejä. Patu meni rappuset alas ja otti kolmet liivit. — Laittakaa nämä päälle, hän käski. Kallen kädet tärisivät niin paljon, että Emman piti laittaa hänen liivien vyöt kiinni. 