Seuraavana päivänä kissa tuli ja kysyi: – Missä housuni ovat? Hiiri tärisi peloissaan ja sanoi kissalle: – Ei siitä tullut housujakaan, vaan tulee…liivit. Kissa lähti. Hiiri ryhtyi työhön. Kangas oli kuitenkin jo niin pienenä silppuna, ettei siitä millään liivejä syntynyt. Kissa tuli taas seuraavana päivänä ja kysyi: – Missä liivini on ? – Ei tullutkaan liivejä… Kissa katsoi tärisevää hiirtä aivan läheltä ja sanoi: – No mikä siitä sitten tulee? – Siitä tulee… kukkaro! Seuraavana aamuna kissa tuli kukkaroaan noutamaan. Hiiri änkytti hädissään ettei nyt tullutkaan kukkaroa vaan tulisikin rusetti. Silloin kissalta meni maltti. Se hyökkäsi hiiren kimppuun. Hiiri ehti kuin ehtikin paeta poikastensa kanssa talosta. 